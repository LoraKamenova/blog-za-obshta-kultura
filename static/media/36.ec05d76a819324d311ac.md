# Как се прави: Фойерверки

...

![landscape](https://images.unsplash.com/photo-1571849703822-4fe65b8279d7?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Hamed Alayoub / Unsplash

Фойерверките най-общо представляват цилиндричен контейнер с фитил. Контейнерът на практика е хартиена тръба, в центъра на която има възпламеняващ се заряд, обграден от барут и т.нар. пиротехнически звезди. Тези звезди могат да бъдат в различни размери и форми (сфери, кубове, цилиндри), но най-просто можем да си ги представим като произвеждаща детонация смес, оформена като топче с размерите на грахово зърно или монета. В хартиената тръба първо се поставят пиротехническите звезди, а пространството около тях се пълни с барут. При фойерверките се използват т.нар. закъснителни фитили - те гарантират забавяне на експлозията до достигане на предвидената височина след изстрелване. Когато фитилът изгори, той запалва възпламеняващия се заряд, който от своя страна взривява фойерверка. Това на свой ред детонира пиротехническите звезди, които започват да горят с ярки искри. Тъй като експлозията на фойерверка насочва звездите в различни посоки - така на практика се получава голямата сфера с блестяща светлина в небето.

Всяка пиротехническа звезда се състои от няколко елемента - гориво, регулатор, окисляващ, редуциращ и оцветяващ агент, както и свързващо вещество. Оцветяващ агент са различни химични съединения, които се добавят, за да се произведат фойерверки в различни цветове. При загряване на оцветяващия агент, неговите електрони преминават във възбудено състояние. Когато електроните започнат да се успокояват, те отделят енергия под формата на фотони (светлина). Различните химикали произвеждат различно количество енергия, което определя дължината на вълната на светлината, която виждаме и така всъщност се получават различните цветове на фойерверките.

![landscape](https://images.unsplash.com/photo-1550137769-1d530095a344?q=80&w=1474&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: MK Sam / Unsplash

Зараждането на цветните фойерверки става възможно заради откритото от френския химик Клод Луи Бертоле химическо съединение калиев хлорат, което по-късно е наречено в негова чест „бертолетова сол“. През 1786 г. Бертоле открил, че при окисляване с калиев хлорат се получава виолетов цвят. Малко по-късно става ясно, че бариевите, стронциевите и натриевите хлорати подобряват наситеността и яркостта на пламъка и че магнезият и алуминият горят с интензивна сребриста светлина. Най-трудният цвят за създаване обаче бил синият, които се постигнал с меден хлорат. Научното обяснение за това е, че металите освобождават светлина в широкия край на цветния спектър - колкото по-висока е температурата, толкова по-къса е дължината на вълната, при която светлината се излъчва, и толкова по-близо тя се приближава към синия край на спектъра. Ето защо фойерверките в син цвят са толкова трудни за синтезиране - те се появяват само при много високи температури.

В съвременните фойерверки се използва калий за пурпурен цвят, калций - за керемидено червено/оранжево, натрий - за златисто жълто, магнезий или алуминий - за бяло, мед - за синьо-зелено, барий - за ябълково зелено, желязо - за златисто жълто, стронций - за розово/червено, олово - за синьо, литий - за червено, а съчетанието на мед и стронций дава лилаво.

![landscape](https://images.pexels.com/photos/9906411/pexels-photo-9906411.jpeg?auto=compress&cs=tinysrgb&w=1260&h=750&dpr=1)

Снимка: grigoriy / Pexels
Днес най-големият производител и износител на фойерверки в света е Китай - по-вероятно заради бурното развитие на китайската икономика през последните десетилетия, а не толкова заради факта, че именно Китай е родината на фойерверките. 

Фойерверките са широкото използвани при различни празненства и чествания, но за тях се организират и немалко специализирани пиротехнически състезания, най-престижното от които е състезанието в Монреал, Канада - Montreal Fireworks Festival. Други по-известни състезания са Le Festival d'Art Pyrotechnique, провеждан всяко лято на лазурния бряг в Кан, Франция и Световната Пиро олимпиада (The World Pyro Olympics), която се провежда всяка година в Манила, Филипините и на която се явяват топ производителите на фойерверки. 

В унисон с все по-често чуващите се мнения за травмиращите ефекти за домашните любимци и дивите животни, през последните години все по-популярни стават тихите фойерверки - те произвеждат същите светлинни ефекти, но при тях липсват силните звуци от експлозията.