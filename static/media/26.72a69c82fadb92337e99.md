# Аз, пешеходецът

Всеки от нас е участник в движението по пътищата. Дори когато не сме шофьори, ние участваме в движението като пешеходци, а като такива имаме както права, така и задължения, които са уредени в Закона за движение по пътищата и Правилника за прилагането му. Днес ще разберем малко повече за правата, но и задълженията ни когато сме в ролята на пешеходци

![landscape](https://images.unsplash.com/photo-1541324995367-63b9fd676860?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Basil Lade / Unsplash

Основното задължение на пешеходците е да се движат по тротоара или банкета на пътното платно. Банкет се нарича тясното пространството между линията, ограничаваща платното за движение и тротоара. Платното за движение обхваща общата широчина на пътните летни, които пък представляват надлъжна част от пътя, в която превозните средства се движат в една посока едно след друго. Пътното платно обхваща платното за движение, банкетите, тротоарите и островите. Ако се наложи да ходим по платното за движение (например няма тротоар или банкет или те не могат да бъдат използвани) трябва да ходим противоположно на посоката на движението на автомобилите и възможно най-вляво.

![landscape](https://images.unsplash.com/photo-1528642474498-1af0c17fd8c3?q=80&w=1469&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Ryoji Iwata / Unsplash

Тъй като рано или късно се налага да пресечем пътя, длъжни сме да ползваме пешеходна пътека, ако има такава наблизо. Преди да навлезем на платното за движение трябва да обърнем внимание на какво разстояние са приближаващите коли и с каква скорост се движат, като не трябва да изскачаме внезапно на платното или да пресичаме при ограничена видимост. Също така докато пресичаме не трябва да спираме на пътя без причина или да удължаваме ненужно пътя и времето за пресичане. С други думи, правото на пешеходците за пресичане на пешеходна пътека не е абсолютно - имаме предимство само ако сме заели пътеката правомерно.

Има обаче случаи когато дори заели пешеходната пътека по правилата, се налага да я освободим - това става когато преминават подаващи сигнал автомобили със специален режим на движение (пожарни, линейки, полицейски коли). Пресичането се разрешава едва след преминаването на тези автомобили.

![landscape](https://images.unsplash.com/photo-1559538834-8b012e20a84f?q=80&w=1469&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Marek Rucinski / Unsplash

Докато сме на темата за пешеходни пътеки, ще обърнем внимание на нещо важно, което обаче много хора не знаят - по закон трамваите винаги са с предимство, включително и на пешеходните пътеки. Причината за това е, че заради тяхната специфика на релсово превозно средство, спирането им е по-трудно и бавно в сравнение с другите нерелсови превозни средства.

Понякога се случва да видим регулировчик, който се налага да регулира движението по различни причини. Регулировчикът регулира движението както на автомобилите, така и на пешеходците. Най-важните неща, които трябва да запомним, са, че вдигната вертикално дясна ръка означава "Внимание, спри", а пресичането на пешеходците винаги трябва да става когато регулировчикът е или с гръб, или с лице към нас.

Обикновено на местата, където е застанал регулировчик, има също и пътни знаци и маркировка, така че е важно да знаем, че сигналите на регулировчика са с най-голям приоритет и трябва да се съобразяваме именно с тях. След знаците на регулировчика по приоритетност се подреждат светлинните сигнали (светофари), временни пътни знаци, временна пътна маркировка, постоянни пътни знаци и накрая постоянна пътна маркировка. 

![landscape](https://images.unsplash.com/photo-1565065524861-0be4646f450b?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: bckfwd / Unsplash

Забранените за пешеходци неща включват внезапно навлизане на платното за движение, пресичането при ограничена видимост, движение в тунели и по мостове, когато няма изградени тротоари. За неспазване на правилата, пешеходците могат да бъдат санкционирани, като най-често глобите са в размер между 20 и 50 лева. Тъй като понякога се налага да пресичаме и при намалена видимост (през тъмната част на денонощието) или при лошо време (мъгла, дъжд и др.), добре е да се постараем да сме максимално забележими. Това се постига лесно с облекло в светли и ярки цветове, флуоресцентни елементи за през деня и отразителни елементи за през нощта. 

Съгласна съм, че тази статия съвсем не е от най-интересните като тематика, но пък със сигурност е важно и полезно да знаем правата и задълженията си като пешеходци.