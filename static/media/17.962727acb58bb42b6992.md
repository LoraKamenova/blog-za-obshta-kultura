# Правилата на играта: Кърлинг

Каква е първата ви асоциация като чуете кърлинг. Може би си представяте едни хора, които плъзгат камъни с дръжки, или пък хора, които търкат с четки, за да ускорят камъните? Или пък изобщо нищо не ви идва на ум? Днес ще разберем повече за идеята и правилата на кърлинга

![landscape](https://cdn.pixabay.com/photo/2015/08/10/12/31/curling-882649_1280.jpg)

<p class='caption'>Снимка: Amber McNulty / Pixabay<p>

Кърлингът е зимен спорт с неколковековна история. Счита се, че възниква по времето на Късното средновековие в Шотландия. Първоначално се играел на открито като се използвали замръзнали езера, върху които се плъзгали камъни. По това време спортът бил известен и като "ръмжащата игра", заради ръмжащия звук, който камъните издават докато се плъзгат по замръзнала повърхност. Този звук се описвал с глагола "curr", който означава ниско ръмжене.

![landscape](https://images.pexels.com/photos/7544437/pexels-photo-7544437.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: SHVETS production / Pexels<p>

В наши дни кърлингът се практикува на закрито и по-точно - играе се в специализирани зали. Игралното поле представлява добре полирана правоъгълна ледена пързалка с дължина 44.5 метра и ширина около 4.5 - 5 метра. По време на подготовката на пързалката, тя се напръсква с капчици вода, които впоследствие замръзват и спомагат камъните да се плъзгат отгоре с по-малко триене. В единия край на ледената писта има "мишена" от 4 концентрични кръга, която се нарича "дом". Диаметърът на кръговете е съответно 3.66 м, 2.44 м, 1.22 м и 0.66 м. Центърът на дома се нарича "тий", тъй като е маркиран с две пресичащи се линии, оформящи буквата Т.

![landscape](https://images.pexels.com/photos/7544288/pexels-photo-7544288.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: SHVETS production / Pexels<p>

Главните герои в кърлинга са полираните гранитни камъни, които трябва да достигнат максимално близо до центъра на дома. Всеки гранитен камък тежи около 20 килограма. В горната си част има дръжка, за да може да бъде завъртян, преди да бъде пуснат по леда. Стандартното оцветяване на дръжките е в жълто и червено, но се срещат и в други цветове. Основата на камъка е вдлъбната, което спомага той да се движи по крива линия по време на плъзгането. Точно това движение се нарича curling, което дава и името на спорта. Гранитът за камъните се произвежда само на две места в света - шотландския остров Ailsa Craigan и кариерата Trefor Granite в Уелс.

![landscape](https://images.pexels.com/photos/7544300/pexels-photo-7544300.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: SHVETS production / Pexels<p>

Кърлингът се играе от 2 отбора с по 4 участници. Всеки мач е разделен на 10 части и е със средна продължителност около 2 часа. Във всяка отделна част (наречена "енд") играчите от двата отбора се редуват да плъзгат камъни по леда. На всеки отбор се полагат 8 камъка или с други думи всеки играч плъзга по 2 камъка на енд. Първо плъзгат три от играчите в отбора, а четвъртият играч е капитан или „скип“ и той плъзга последен. Докато първите трима играчи плъзгат своите камъни, скипът стои около дома, за да им дава указания. Когато дойде негов ред да плъзга, третият играч временно поема ролята на скип. 

За да плъзнат камъка си, играчите се оттласкват от опора за крака, фиксирана върху леда, която се нарича „хак“. Плъзгането става от срещуположната на дома страна на пързалката. След плъзгането на камък, двама играчи го направляват, докато не стигне дома, където се поема от капитана. Камъните в края на енда, които са най-близо до центъра на дома, дават точки за съответния отбор. В края на мача печели отборът с повече точки. При равенство след изиграването на 10-те енда, се играе решаващ 11-ти енд. Освен майсторство при плъзгането на камъка, играта изисква планиране, стратегия и екипна работа.

![landscape](https://images.pexels.com/photos/7544384/pexels-photo-7544384.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: SHVETS production / Pexels<p>

Направляването на камъните става със специална метличка, с която може да се ускори неговото движение и да се направлява траекторията му. Метличката не трябва да докосва камъка, а с нея само се чисти леда пред него. Друг важен елемент от кърлинга са обувките. По време на мач играчите носят различни обувки - едната обувка (слайдер) е за крака, с който играча се пързаля, а другата (грипер) е за крака, с който играчът се отблъсква от хака. Обувката за пързаляне обикновено е с тефлонова подметка, а обувката за оттласкване най-често отдолу е с тънък слой каучук.

Кърлингът официално е олимпийски спорт от Зимните олимпийски игри в Нагано през 1998 г. С решение от 2002 г. Международният олимпийски комитет признава състезанието по кърлинг на зимните игри от 1924 г. в Шамони също за олимпийско състезание, а не само демонстрация. Освен традиционно силният отбор на Шотландия, други отбори с много отличия, както на олимпийски игри, така и на световни първенства, са Канада и Швеция.