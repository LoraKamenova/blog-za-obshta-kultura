# Атмосферни върхове и падове

Всички сме слушали прогнозата за времето и там нерядко споменават какво ще е атмосферното налягане. Замисляли ли сте обаче какво всъщност представлява то и защо се счита за важно да се каже дали ще е високо или ниско? В следващите редове ще разберем малко повече именно за това явление

![landscape](https://images.unsplash.com/photo-1446776811953-b23d57bd21aa?q=80&w=1472&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: NASA / Unsplash<p>

Ако отворим учебник по физика, в него ще прочетем, че атмосферното налягане е натискът, оказан от атмосферата върху единица земна повърхност. С други думи, въздухът, който ни заобикаля, си има собствена маса и оказва натиск върху твърдата земна повърхност под него. Атмосферното налягане обаче не е константна величина, а се променя постоянно заради непрекъснатото движение на въздушните маси, предизвикано от въртенето на земята.

Атмосферното налягане е пряко зависимо и от надморската височина, на която се измерва. В общия случай то се понижава с увеличаване на надморската височина - налягането е по-високо на морското равнище и по-ниско на високите планински върхове. 

Международната единица за измерване на атмосферното налягане е паскал (Pa). Често се използват и хектопаскали (1 hPa = 100 Pa). Преди възприемането на паскала като основна мерна единица, за измерване се е ползвал милиметър живачен стълб (mmHg). Атмосферното налягане на морското ниво е равно приблизително на 760 mmHg (или 1013,25 hPa), което се приема за стандартното атмосферно налягане.

![landscape](https://images.unsplash.com/photo-1630260667842-830a17d12ec9?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Brian McGowan / Unsplash<p>

Атмосферното налягане е едно от най-важните явления, които се следят от метеорологията. Промените в него предизвикват движение на въздушните маси (вятър) от местата с по-високо към местата с по-ниско налягане. Когато температурата на тези места е различна, се образува кондензация на пáрите във въздуха, което е причината за образуване на различните видове облаци, включително и дъждоносни. Казано по друг начин, на местата с ниско атмосферно налягане въздухът се вдига нагоре, влагата кондензира и обикновено вали дъжд. На местата с високо атмосферно налягане, въздушните маси се спускат надолу към земята и колкото по-ниско отиват, толкова повече се затоплят и съответно стават по-сухи. На тези места няма как да се получи конденз и образуване на облаци и времето обикновено е ясно и слънчево. На практика, промените в атмосферното налягане пряко влияят на това дали времето ще е ясно и слънчево или пък облачно и дъждовно.

![landscape](https://images.unsplash.com/photo-1590055531615-f16d36ffe8ec?q=80&w=1632&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Mark König / Unsplash<p>

Области на високо атмосферно налягане са полюсите и умерените ширини, а тропиците и екваторът се характеризират с по-ниско налягане. България се намира в район, в който се наблюдава и високо, и ниско атмосферно налягане, което предопределя разнообразното време, което имаме. 

Освен прякото влияние върху времето, атмосферното налягане има и други прояви - промяната в него води до познатото на всички „пукане“ в ушите, което усещаме при относително бърза промяна в надморската височина - например при изкачването или спускането в планина.

С оглед на горната информация, може би в следващата прогноза за времето, която чуем, атмосферното налягане няма да е съвсем непознат термин.