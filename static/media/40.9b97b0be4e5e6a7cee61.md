# Вишнева градина

Вчера в японската столица Токио цъфнаха първите сакури. Всяка година това е най-чаканото събитие през пролетта, което се превръща в национален празник. Вълнението е толкова повсеместно, че в този период наред с прогнозата за времето се показва и прогноза за началото на цъфтежа на вишните

![landscape](https://images.unsplash.com/photo-1551272744-19456affaa89?q=80&w=1469&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Maud Bocquillod / Unsplash

Японската вишна (Prunus serrulata), известна и като сакура, е цъфтящо азиатско дърво от семейство Розоцветни (Rosaceae). В буквален превод думата "сакура" означава „дърво, на което седи Бог“. Смята се, че името на дървото произлиза от названието "сакуя", свързано с името на принцеса Коно-хана-сакуя-Химе. Според легендата принцесата паднала от небето именно върху едно вишнево дърво. 

Японската вишна, наричана също японска череша, всъщност не е овощно дърво, тъй като плодовете й не са ядливи. Основната функция на растението е декоративната. Макар цветчетата й да се краткотрайни, те са изключително впечатляващи на вид. Оформени са в гроздовидни съцветия от едно до пет на брой и цъфтят в различни нюанси от бяло до розово. Сакурата символизира пролетта, живота и красотата, а краткият период на цъфтеж - средно около три дни, е символ на краткотрайната и преходна красота.

![landscape](https://cdn.pixabay.com/photo/2016/03/16/13/41/cherry-blossom-1260641_1280.jpg)

Снимка: Hans / Pixabay

Наред с хризантемата, вишневият цвят се смята за национално цвете на Япония. Поради разнообразния климат в различните райони на страната, цъфтежът се случва от края на март до средата на май. Най-рано започват да цъфтят вишните на юг в Окинава, като това се случва още през март. През април цъфтят сакурите в Киото и Токио, а цъфтежът в Хоккайдо е чак през май.

Периодът на цъфтене на вишните е народен празник в цяла Япония и си има собствено име - Ханами. В буквален превод Ханами означава "съзерцаване на цветове" и на практика представлява наблюдаване и любуване на цъфналите вишневи дървета. Този ритуал датира още от III в. като първоначално се практикувал само от императорския двор и от аристокрацията, но постепенно се разпространява масово сред всички японци. 

![landscape](https://images.unsplash.com/photo-1598957232485-fab51e0ed7e8?q=80&w=1633&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Crystal Kay / Unsplash

Едно от най-известните места за Ханами е паркът Шиндзюку в Токио, където има 1500 сакури от 75 вида. Официалното откриване на сезона на цъфтящите вишни става именно в този парк в присъствието на императорската двойка. 

Ако поне веднъж сте виждали цъфтяща сакура най-вероятно не сте останали безразлични дори да не сте знаели точно как се нарича дървото. Поради уникалната си красота, японските вишни отдавна са излезли извън границите на Япония и сега хората по цял свят могат да им се радват. Японското правителство има традиция да подарява фиданки на сакура на всяка държава, в която има японско посолство и те винаги са засадени в центъра на градовете, за да може жителите им да се насладят на източната красота. Японски вишни има и на различни места в София, като най-голямата "колония" е в Южния парк, но има и пред Народната библиотека например.