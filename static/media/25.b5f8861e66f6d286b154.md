# Историята на: Торта Павлова

Разбитите яйчени белтъци, сметаната и плодовете са познати от векове, както поотделно, така и в комбинация. През 20-те години на 20-ти век обаче, десертът, съчетаващ тези продукти, получава специално име - торта Павлова.

![landscape](https://images.pexels.com/photos/9124488/pexels-photo-9124488.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: Adrian Frentescu / Pexels<p>

Тортата е кръстена в чест на руската примабалерина Анна Павлова. Тя е родена през 1881 г. в Санкт Петербург и е определяна от мнозина като най-великата балерина на всички времена.

За произхода на тортата си съперничат Австралия и Нова Зеладния. Новозеландската версия е, че през 1926 г., когато балерината отсяда в хотел Уелингтън, главният готвач приготвя десерт в нейна чест. Според австралийската версия, когато през 1929 г. Анна Павлова посещава страната, е помолила главния готвач на един от хотелите да приготви нещо леко за десерт и след дълги експерименти се ражда едноименната торта. Торта Павлова е популярен десерт и важна част от националната кухня и на Австралия, и на Нова Зеландия. Тя обичайно се поднася на празнични трапези, като заради свежестта и лекотата си е особено предпочитана през лятото, което я прави част от коледното меню в двете държави (да припомним, че Коледа в Южното полукълбо се пада през лятото).

![landscape](https://images.unsplash.com/photo-1641848373324-bc744c442d5b?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Léo Roza / Unsplash<p>

Оригиналната рецепта е семпла - целувчени блатове (меренг) с бита сметана. Отгоре се нареждат свежи ягоди или тропически плодове, а европейският вариант е с малини. Тортата е лека и ефирна като изящен балетен танц, a ако се загледате във формата ѝ, може да видите пачката на балерина.

Спорът за произхода на този десерт едва ли някога ще намери еднозначно решение, но едно нещо е безспорно – превъзходният вкус на тортата.