# Великден - еднакъв и различен

След няколко дни е католическият Великден, който тази година отново не съвпада с православния. Питали ли сте след като празникът е един и същ, защо той често е на различни дати за католиците и православните. И като цяло знаете ли как се определя на коя дата ще е Великден през съответната година?

![landscape](https://images.unsplash.com/photo-1522336790276-f23c9db054a7?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: freestocks / Unsplash<p>

Всъщност има една-единствена формула за определянето на датата на Великден - той е в първата неделя след първото пълнолуние след пролетното равноденствие. Църквата приема, че пролетното равноденствие е на 21 март. В зависимост кога е първото пълнолуние след тази дата, седмицата след него се определя като Страстна, а Великден е в последния неделен ден от Страстната седмица.

Въпреки че се използва едно и също правило за определяне на Великден, често датата на празника за католиците и за православните е различна. Основната разлика идва от това, че православната църква определя датата на Великден и свързаните с него празници като Цветница по изключение според Юлианския календар, а католическата и протестантската църква - според Григорианския. Това означава, че към първоначално изчислената дата за Великден, православната църка добавя още 13 дни. За да се определи окончателна дата се спазва и още едно условие - православният Великден не може да бъде преди или в един и същи ден с еврейския празник Пасха, защото според Евангелията Христос е възкръснал след еврейската Пасха (тя от своя страна също си мени датите всяка година). В случай, че се получи такова съвпадение, Великден се определя да е в първата неделя не след първото, а след второто пълнолуние след пролетното равноденствие. Това на практика означава изместване с един лунен месец (т.е. 28 дни). С оглед на всички тези правила, католическият Великден винаги е преди православния и е в периода от края на март до 25 април, докато православният може да бъде между 4 април и 8 май.

![landscape](https://images.unsplash.com/photo-1627745534642-3cb1b17523fd?q=80&w=1550&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Rasa Kasparaviciene / Unsplash<p>

Юлианският календар, споменат по-горе, е въведен през 46 г. пр. Хр. от римския император Юлий Цезар и съответно носи неговото име. Този календар въвежда месеци с по 30 или 31 дни с изключение на втория месец, който е само с 28 дни. Според Юлианския календар всяка година има 365,25 дни (или 365 дни и 6 часа). Дробната част се компенсирала, като на всеки четири години към втория месец се добавял още един 29-ти ден и това всъщност е познатата и до днес високосна година.

![landscape](https://images.unsplash.com/photo-1633526543814-9718c8922b7a?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Towfiqu barbhuiya / Unsplash<p>

Оказало се обаче, че едно завъртане на Земята около Слънцето (наричано астрономическа или средна тропическа година) е 365,2425 дни (или 365 дни 5 часа 48 минути и 46 секунди). Така на всеки 128 години по Юлианския календар, който ползва малко по-дълга година, се натрупва загуба от един ден. До XVI в. натрупаните загубили били цели 10 дни, което било забелязано заради отместеното по-рано (в началото на март) пролетно равноденствие. Откритието на това несъответствие подтикнало тогавашният папа Григорий XIII през 1582 г. да направи реформа. Според тази календарна реформа денят 4 октомври 1582 г. е последван не от 5 октомври, а направо от 15 октомври, като по този начин се нулирала натрупаната към онова време десетдневна разлика. Също така за максимална прецизност, новият календар (получил името Григориански в чест на папа Григорий XIII) отменя високосните години, ако съответната година едновременно се дали на 100 и не се дели на 400. Според тези правила годините 1600 и 2000 са високосни, а 1700, 1800, 1900 и 2100 не са.

![landscape](https://images.unsplash.com/photo-1608370617993-a5c9ee904646?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Claudio Schwarz / Unsplash<p>

Григорианският календар (или т. нар. "нов стил") на практика е поправен Юлиански (наричан съответно "стар стил"). Това е най-разпространеният календар в наши дни, който се използва в почти всички страни по света. Възприемането му обаче не е било едновременно, а станало постепенно. Първи в Европа го възприели страните с най-силно влияние на католическата църква - Испания, Португалия и Полша, които скоро били последвани от Франция. Протестантска Англия приема Григорианския календар чак през XVIII век. В България Григорианският календар заменя Юлианския през 1916 г., за което на  14 март 1916 г. е гласуван закон от Народното събрание. Съгласно Указ № 8 на цар Фердинанд I 31 март 1916 г. веднага е последван от датата 14 април 1916 г. Важно е да се отбележи, че дори дадена страна да приеме Григорианския календар, това не означава автоматично и че съответната църква в страната го възприема - това е предмет на самостоятелно решение на църквата.

С течение на времето Юлианският календар продължава да натрупва закъснение, което към момента е достигнало 13 дни - това са точно тези 13 дни, които казахме, че се добавят от българската православна църква при изчисляване на датата на Великден, тъй като по изключение го определя според Юлианския календар. Така на практика се получава, че православните християни като цяло празнуват заедно, тъй като руската и сръбската православни църкви изобщо не са възприели Григорианския календар (макар руската и сръбската държави да са приели Григорианския календар съответно през 1918 и 1919 г.).