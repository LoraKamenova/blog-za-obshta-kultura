# Историята на: Фойерверките

...

![landscape](https://images.unsplash.com/photo-1560986752-2e31d9507413?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: DESIGNECOLOGIST / Unsplash<p>

Първообразът на фойерверките се появява около 200 години пр. Хр. в Древен Китай и подобно на много други изобретения, откриването им става доста случайно. Хвърляйки в горящия огън бамбукови стъбла, древните китайци установили, че те издават гърмящ звук. Причината за това е, че в кухините на стъблото на зеления бамбук има сок и въздух и при нагряване тези въздушни джобчета се разширяват и избухват, произвеждайки силен звук. Понеже се вярвало, че силният звук прогонва злите духове, практиката да се хвърлят бамбукови стъбла в огъня все повече се разпространявала. Всъщност използваната и до днес дума за фойерверк на китайски означава “избухващ бамбук”.

Значителен тласък в развитието на фойерверките дава откриването на барута, което се случва отново в Китай и отново става случайно. Приема се, че барутът е открит в периода между 600 и 900 година сл. Хр., като за произхода му има различни легенди. Според една от най-разпространените, ранна форма на барут е създадена от китайски алхимици (и по-точно даоистки монаси), които получили черен прах от сместването на калиева селитра (нитрат), въглищен прах и сяра, надявайки се да открият еликсир за безсмъртие. Друга легенда разказва, че откривателят на барута всъщност е готвач, който случайно смесил въглища, сяра и калиева селитра, която по онова време се използвала като заместник на солта и служела като консервант и подправка. По този начин анонимният готвач установил, че макар поотделно всяко от трите вещества да гори при запалване, ако първо се сместят и после се запалят - сместа не гори, а направо избухва. 

![landscape](https://images.pexels.com/photos/949592/pexels-photo-949592.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: rovenimages.com / Pexels<p>

След откриването на барута, древните китайци започнали да го пълнят в кухите бамбукови стъбла, като запушвали краищата им с мокра глина. При нагряване, горящият барут взривявал стъблото с много по-силен и мощен звук в сравнение с използваните дотогава "естествени" фойерверки. В случаите когато не се стигало до експлозия, бамбуковите тръбички подскачали над огъня като примитивни ракети, изтласквани от искрите и газовете от горящия барут. Скоро древните фойерверки претърпели нова еволюция - бамбуковите стъбла били заменени с хартиени тръбички с фитили, като фитилите, направени също от хартия, били добавени, за да може фойерверките да се възпламеняват без да се хвърлят в горящ огън. С постепенното им усъвършенстване, фойерверките разширили употребата си и освен при религиозни ритуали, древните пиротехнически средства се включвали и в отбелязването на важни житейски събития като раждане, сватба, празници и коронации. 

![landscape](https://images.unsplash.com/photo-1563220765-17b39c8dfb37?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Vincent Grg / Unsplash<p>

През 13 в. сл. Хр. търговци, мисионери и дипломати започват все по-често да посещават Китай и така барутът и фойерверките са пренесени в Европа и арабския свят. Всъщност, смята се, че в Европа барутът е донесен от самия Марко Поло - венециански търговец, пътешественик и изследовател. До 15 в. фойерверките вече започват да се използват широко за религиозни фестивали и светски празненства - на сватбата на Хенри VII с Елизабет Йоркска през 1486 г. също е имало заря. Първите европейци, които започнали сами да правят фойерверки, били италианците, а впоследствие в Германия също се оформило значително производство. Думата фойерверк (Feuerwerk), използвана в българския език, идва именно от немски език, като Feuer означава огън, а Werk – продукт, произведение. Тук е подходящо място да се отбележи, че на български думата е от мъжки род и единственото й число е фойерверк, а не фойерверка.

След разпространението в Европа, фойерверките били пренесени и в Новия свят. Още първата годишнина от американската независимост, обявена на 4 юли 1776 г., е била отбелязана с фойерверки - традиция, която неизменно се спазва и до днес. По време на първите чествания цветовете на фойерверките били подобни на всички други фойерверки по това време - само вариации на бяло, жълто или оранжево. Едва около 1830 г. отново в Италия се родила идеята към барута да се добавят метални соли, като по този начин фойерверките се оцветяват в различни цветове, яркостта им се увеличава, а формите им се разнообразяват. Така на практика през 30-те години на 19 век окончателно се оформя видът на познатите ни днес фойерверки.

<span class='markdown-link'>[Всички статии от поредицата "Историята на" може да намерите<span class='markdown-here'>тук</span>](/blog-za-obshta-kultura#/articles/stories)</span>