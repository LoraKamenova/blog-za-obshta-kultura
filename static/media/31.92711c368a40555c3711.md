# Правилата на играта: Снукър

Сну̀кърът (на английски: Snooker) е разновидност на билярда, която в последните десетилетия се радва на все по-нарастваща популярност. Играе се на правоъгълна маса, която е дълга 12 фута (около 366 см) и широка 6 фута (около 183 см). Масата има шест джоба - по един в четирите ъгъли и два по средата на всяка от двете по-дълги страни. Всеки мач се играе от двама играчи. 

![landscape](https://images.unsplash.com/photo-1593853941070-6d339c6e4fd5?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Kristen Beever / Unsplash<p>

Играта се играе с 15 червени, 6 цветни и 1 бяла топка. Топките за снукър, подобно на топките в другите билярдни игри, традиционно се правят от фенолова смола. Всяка червена топка носи по една точка. Цветните токи носят от 2 до 7 точки и по-конкретно жълтата носи 2 точки, зелената – 3, кафявата – 4, синята – 5, розовата – 6 и черната – 7. Бялата топка е топка-бияч (cue ball) - тя не носи точки, а се използва за вкарването на другите топки. Червените топки се подрежат във формата на триъгълник в единия край на масата, а всяка цветна топка също си има строго определено място. Вкарването на топка става като с щека се удря бялата топка, която трябва да така да удари прицелната червена или цветна, че тя да влезе в един от джобовете. Всяка вкарана червена топка трябва да се комбинира с вкарване на цветна, като след попадение цветните се изкарват отново на масата, а червените - не. Всяка цветна топка след като бъде вкарана се връща на първоначалната си позиция, ако тя е свободна, а ако не е свободна се следват специални правила за определяне на мястото й. Изкарването на цветните топки продължава докато на масата има червени. След разчистването на всички червени топки, цветните трябва да се вкарат във възходящ ред на точките, които носят. Двамата играчи се редуват в опит да започнат да вкарват точки. Ако един играч вкара успешно топка, неговият ред продължава докато не направи грешка или докато не вкара всички топки на масата. Поредицата от точки, които дават успешно вкараните без прекъсване топки, се нарича брейк. Ако бялата топка се окаже в такава позиция, че правата линия при директен удар по всяка възможна за игра топка е изцяло или частично закрита от топка или топки, които не са топки за игра, то тази ситуация се нарича снукър (от английското "snookered" - затруднен) и именно тя дава името на играта.

![landscape](https://images.unsplash.com/photo-1643300238111-3a74b5958bd5?q=80&w=1372&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Lye Clicks / Unsplash<p>

Тъй като целта на играчите е сумарно да направят по-голям сбор точки от опонента, най-желаната топка за комбинация е черната. Максималният брой точки, който може да се достигне само от вкараните точки (без фалове) в един фрейм, е 147 и се получава при комбинирането на всички червени топки с черна. Всеки мач е разделен на отделни части (фреймове), като всеки фрейм се печели от играча, отбелязал повече точки в него. Краен победител е този играч, който пръв спечели половината плюс един фреймове. Броят на фреймовете в един мач варира в зависимост от конкретното състезание, както и на коя фаза на състезанието е мача. 

![landscape](https://images.unsplash.com/photo-1641429403066-cffa84bc580b?q=80&w=1632&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Mark Stuckey / Unsplash<p>

Световното първенство по снукър е най-голямото състезание през сезона, както по престиж и парични награди, така и по точките за световната ранглиста, които дава. Първото световно първенство се провежда през далечната 1927 г. През 1977 г. състезанието е преместено в Крусибъл Тиътър в Шефилд, Великобритания, като през тази година започва и телевизионното предаване на мачове от първенството. За много от почитателите на играта Крусибъл се превръща в синоним на самия снукър. Залата предлага уникална атмосфера, както за зрителите, които са на място, така и за телевизионните зрители и бързо се превръща в емблема на световното първенство. Крусибъл побира повече от хиляда човека, като първите редове са разположени буквално на метри от играчите, което е предпоставка за изключително преживяване на публиката, която гледа мачовете на живо.