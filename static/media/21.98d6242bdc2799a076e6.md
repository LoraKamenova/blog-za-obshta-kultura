# Пътеводител на гастрономическия стопаджия

Името "Мишлен" носи различни асоциации, но двете най-популярни са за кулинарни звезди и автомобилни гуми. Общото между тези неща е, че и зад двете стои едноименната френска компания. В следващите редове ще разберете защо преди повече от век компания за гуми решава да издава кулинарен справочник, който излиза и до днес, а присъжданите от него звезди са кулинарният еквивалент на Оскарите

![landscape](https://images.unsplash.com/photo-1584300005238-63a0db6c333b?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Jametlene Reskp / Unsplash<p>

Компанията Мишлен (Michelin) е основана през 1889 г. във френския град Клермон Феран. Основатели са братята Едуар и Андре Мишлен, а основният предмет на дейност е производство на автомобилни гуми. По това време по френските пътища имало по-малко от 3000 автомобила. За да увеличат ползването на автомобили, а оттам и търсенето на гуми за тях, през август 1900 г. компанията започва да публикува Справочник на Мишлен („Michelin Guide“), отпечатан почти в 35 000 екземпляра. Справочникът се разпространявал безплатно и предоставял полезна информация за шофьорите, включваща карти, инструкции за ремонт и подмяна на гуми, списъци с автомеханици и бензиностанции в цяла Франция. Наред с другата информация, в ръководството били включени и анонимни ревюта на хотели и ресторанти. През 1904 г. е публикуван Справочник на Мишлен за Белгия - първият справочник с информация за места извън Франция.

![landscape](https://cdn.pixabay.com/photo/2018/05/29/15/02/bmw-3439099_1280.jpg)

<p class='caption'>Снимка: Toby Parsons / Pixabay<p>

Справочникът продължава да излиза безплатно до 1920 г. когато Андре Мишлен случайно посещава търговец на гуми и забелязва, че книжката се ползва за подпиране на работна маса. Воден от максимата, че човек истински уважава само това, за което плаща, Андре решава, че от този момент справочникът ще се продава. По това време частта за ресторантите вече е станала толкова популярна, че Мишлен наемат на пълно работно време кулинарни критици, известни като инспектори. Те са напълно анонимни, трябва да пазят работа си в тайна и не може да разговарят с журналисти. Когато посещават ресторант те не се идентифицират, а консумацията им винаги се заплаща не от рецензираното заведение, а от компанията. През същата година са направени и други промени в изданието като класифициране на ресторантите по категории и премахване на рекламите. В отговор на читателския интерес започват да излизат справочници и за все повече региони и градове.

![landscape](https://images.unsplash.com/photo-1572318411165-c3bc2d415178?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Ye Massa / Unsplash<p>

Първата звезда Мишлен се ражда през 1926 г., а втората и третата - през 1931 г. По този начин йерархията от нула до три звезди се оформя в завършен вид. Приема се, че ресторантите с нула звезди са достатъчно добри, за да бъдат включени в справочника и същевременно имат потенциал за развитие и присъждане на една или повече звезди в бъдеще. Отново праз 1931 г. синята до момента корица на издаването става червена и остава такава и до сега. През 1936 г. са публикувани критериите за присъждане на звезди, които остават непроменени и до днес:

⭐„Много добър ресторант в своята категория“

⭐⭐„Отлично готвене, струва си отбивка“ 

⭐⭐⭐„Изключителна кухня, заслужаваща специално пътуване“ 

По време на Втората световна война справочникът не излиза. Любопитен факт е, че през 1944 г. Съюзническите сили, подготвяйки се за десанта в Нормандия, организират преиздаване на справочника на Мишлен за Франция от 1939 г. заради изключително прецизните му карти. Точността на картите се дължи на Андре Мишлен, който седем години е работел като картограф за френското правителство. Справочникът започва да излиза отново през 1945 г. и продължава да се издава и до днес. През ноември 2005 г. изданието за първи път прекосява Атлантическия океан и така се появява Справочник на Мишлен за Ню Йорк. Понастоящем изданието годишно се продава в 30 милиона екземпляра по целия свят като оценява около 30 000 заведения в над 30 страни и региони на 3 континента. През 2021 г. ресторантите с присъдени 3 звезди Мишлен са 132.

Запазена марка на справочника са неговите пиктограми, които присъстват в него още от първото издание през 1900 г. Пиктограмите представляват малки символи, обозначаващи определени характеристики на ресторанта (като добър винен лист, наличие на тераса и т.н.), които постоянно се развират, за да са в крак с времето. Всъщност справочникът исторически е успял да включи много повече ресторанти от конкурентните си издания, разчитайки именно на своите пиктограми, които дават възможност всяко заведение да се опише само на 2 реда. Представянето на ресторантите със звезди Мишлен включва и споменаване на 2 или 3 от кулинарните им специалитети. Кратки ревюта от 2-3 реда, написани на езика на страната, на чиято територия е описваният регион, са добавени през 2002/2003 г. Пиктограмите обаче винаги са еднакви за всички издания.

![landscape](https://images.unsplash.com/photo-1669722115140-d314341ab05d?q=80&w=1441&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Jon Handley / Unsplash<p>

Ресторантите, които получават звезда Мишлен за първи път, обикновено започват да се посещават от много туристи, а изгубването на звезда се приема тежко от ресторантьорите. Колкото и невероятно да звучи, оказва се, че понякога звездата Мишлен не се приема добре - след получаване на звезда някои готвачи се опитват да отменят присъждането й, казвайки, че е присъдена за ястия, които не харесват, ограничава се креативността им или че клиентските очаквания стават прекалено завишени относно храната, обслужването или обстановката. Това, разбира се, са по-скоро изключения, а в общия случай за всеки готвач е чест да получи звезда. Всъщност звездите Мишлен се присъждат само и единствено за ресторанта, но в общия случай се приема, че основна заслуга за това има именно главният готвач.