# Историята на: Ролан Гарос

Днес стартира Ролан Гарос (Roland-Garros) или както е официалното му название - Откритото първенство на Франция по тенис на корт. Ролан Гарос е вторият поред от турнирите от Големия шлем.

![landscape](https://images.unsplash.com/photo-1554068865-24cecd4e34b8?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Moises Alex / Unsplash

Надпреварата започва всяка година през втората половина на месец май и е с продължителност от 2 седмици  Ролан Гарос е единственото състезание от Големия Шлем, което се е играе на червени кортове (клей), което го прави най-големият и важен турнир на тази настилка. Заради спецификата на клея (по-бавна скорост на топката, по-висок отскок и по-дълги разигравания), броят на мачовете (7 кръга до финала) и дължината на мачовете (3 от 5 сета при мъжете) Откритото първенство на Франция се счита за физически най-тежкото тенис състезание в света.

![landscape](https://images.unsplash.com/photo-1619891418559-17ac45dc2b70?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Matthias David / Unsplash

Откритото първенство на Франция по тенис на корт се провежда за първи път през 1891 г. като Национален турнир по тенис и в него можели да участват само мъже, които били членове на френски тенис клубове. От 1897 г. се провежда състезание за жени на сингъл, турнирите за смесените двойки са включени през 1902 г., а за двойки жени - през 1907 г. Състезатели от чужбина започват да се допускат до участие от 1925 г. нататък. До 1927 г. мачовете от турнира се провеждат в тенис клубовете Расинг Клуб дьо Франс (Racing Club de France) и Стад Франсе (Stade Français), а настилката на корта не била клей, а трева. 

През 20-те години на ХХ век се състезават едни от най-добрите тенисисти на Франция. Сред тях са Рене Лакост, Анри Коше, Жан Боротра и Жак Бруньон, наречени „Четиримата мускетари“. Именно те печелят проведената през 1927 г. във Филаделфия Купа Дейвис - отборно първенство по тенис за мъже. Победата за Купа Дейвис довежда домакинство турнира през следващата година във Франция. Френската тенис федерация полага големи усилия да се представи като отличен домакин и затова е взето решение да бъде построен чисто нов тенис комплекс. 

![landscape](https://images.unsplash.com/photo-1530915365347-e35b749a0381?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: John Fornander / Unsplash

Новият спортен комплекс е изграден на 3 хектара в района на „Стад дьо Франс“, като собствениците, които предоставят имота, поставят условие новото съоръжение да бъде кръстено на авиатора Ролан Гарос - първият човек, прекосил Средиземно море със самолет, а впоследстие пилот на военен самолет и национален герой на Франция по времето на Първата световна война. Тенис комплексът е готов точно навреме за турнира за Купа Дейвис през 1928 г., който неизменно е печелен от Франция до 1933 г., когато губят финала от Великобритания. От същата година Откритото първенство на Франция по тенис на корт също започва да се провежда на новите кортове, които са негов дом и до днес. През 1968 г. Ролан Гарос е първият от турнирите от Големия шлем, който се отваря освен за аматьори, така и за професионални тенисисти и това дава началото на т. нар. Открита ера в тениса.

Всички кортове в новопостроения тенис комплекс "Ролан Гарос" са с червена настилка (клей), като централният корт получава сегашното си име „Филип Шатрие“ едва през 2001 г. Филип Шатрие е бивш френски тенисист, който след приключване на активната си кариера се занимава с журналистика и спортна администрация. Той е президент на Френската тенис федерация от 1973 до 1993 г., както и президент на Международната тенис федерация от 1977 г. до 1991 г. Неуморните усилия на Шатрие са една от основните причини тенисът отново да стане олимпийски спорт през 1988 г. Вторият по важност корт в комплекса е кръстен на френската тенисистка Сюзан Ланглен, която в периода 1912 – 1926 г. печели 30 титли от Големия шлем, от които шест на Ролан Гарос и шест на Уимбълдън.

![portrait](https://images.unsplash.com/photo-1560013764-b45ee3b3d786?q=80&w=1389&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Armand Khoury / Unsplash 

Купите за победители в турнира са направени от чисто сребро и са дело на известната парижка ювелирна къща Mellerio dits Meller. Името на всеки победител на сингъл се гравира в основата на трофея. Победителите обаче не отнасят купата, която им се връчва на церемонията по награждаване, а получават по-малка сребърна реплика, като оригиналната купа си остава притежание на Френската тенис федерация. Купата в състезанието на сингъл при мъжете се нарича Купата на Мускетарите - наречена така в чест на тенисистите Рене Лакост, Анри Коше, Жан Боротра и Жак Бруньон, наричани "Четримата мускетари". Купата е висока 40 сантиметра и тежи внушителните 14 килограма. Купата, която в момента се връчва на победителя при мъжете, е направен през 1981 г. от Mellerio dits Meller и оттогава не е променяна. Купата, която се връчва на победителката в турнира на сингъл при жените, се нарича Купа Сюзан Ленглен. Настоящият трофей, е връчен за пръв път през 1986 г. и дизайнът му наподобява на купата, връчена от град Ница на тенисистката Сузан Ленглен и използвана за награждаване в периода 1979 - 1986 г.