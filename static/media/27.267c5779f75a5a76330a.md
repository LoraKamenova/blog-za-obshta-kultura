# Знаци по пътя

Пътните знаци са навсякъде около нас. И ако пешеходците ги отбелязват колкото да си гарантират успешното им заобикаляне, то шофьорите определено им обръщат повече внимание. Особено ако сме на непознат път, пътните знаци се превръщат в наш пръв приятел и помощник. 

![landscape](https://images.unsplash.com/photo-1626982566473-86a33b56a0ce?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: John Kinnander / Unsplash<p>

Историята на пътните знаци съвсем неизненадващо може да се проследи до Древния Рим - все пак римляните са най-известните пътни строители от древността. По онова време знаците били под формата на каменни колони, които се издигали отстрани на пътищата. Освен да покажат какво е разстоянието до Рим (защото както знаем всички пътища водели към Рим), колоните указвали и на кого трябва да се плати данък за преминаване. След упадъка на Рим, по кръстопътищата постепенно започват да се появяват табели, които указвали в коя посока се намират и други по-големи градове. 

След още няколко века се забелязва промяната и в материала, от който се изработвали знаците. Камъкът като цяло спира да се използва, а на негово място се появява дървесината. Тя първоначално била в естествен вид, а след това започнала да се боядисва с оловни бои. С развитието на транспортните средства все повече нараствала нуждата за повече като брой и вид пътни знаци. Все по-голямата употреба на велосипеди например наложила въвеждането на знаци, които да предупреждават за наклони или други опасности по пътя. С появата на първите автомобили, материалът за пътните знаци претърпява нова промяна - използваната до момента дървесина се заменя от метал (първо чугун, а по-късно алуминий), който скоро започнал да се комбинира със светлоотразителни бои.

![landscape](https://images.unsplash.com/photo-1573846764373-39f57aaeda0a?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Nick Fewings / Unsplash<p>

В края на XIX и началото на XX век започват съвсем целенасочени усилия пътните знаци да се превърнат в опростена и стандартизирана система, която да се възприеме на международно ниво. През 1915 г. в Детройт се ражда пътният знак "Стоп", който първоначално бил с размери 60х60 см с черни букви на бял фон. Постепенно в САЩ се утвърждават и други общоприето форми на знаци - кръг, използван за обозначаването на прелези, диамантена форма за последващ завой, квадрат за предупреждение и правоъгълник, показващ разстояние до точка или лимит на скоростта, а знакът "Стоп" получава познатата си днес форма на октагон. Началото на стандартизацията на пътните знаци в Европа било поставено с подписването на Женевската конвенция от 1931 г. за обединението на пътните сигнали. Правилата на тази конвенция са доразработени в Женевския протокол за пътните знаци и сигнали от 1949 г.

![landscape](https://images.unsplash.com/photo-1546617885-4822125f891e?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Will Porada / Unsplash<p>

Познатите ни днес форми и цветове на алуминиеви пътните знаци започват да се появяват след Втората световна война. През 1968 г. европейските държави подписват Виенската конвенция за пътния трафик с цел стандартизиране на правилата за движение в участващите страни. По този начин се цели да се улесни международния пътен трафик и да се повиши пътната безопасност. Общата тенденция е все по-малко да се използва текст по знаците, а почти изцяло да се правят знаци със символни означения. По този начин се преодоляват езиковите бариери, тъй като се намалява нуждата от познания по местния език при пътуване в друга държава. 