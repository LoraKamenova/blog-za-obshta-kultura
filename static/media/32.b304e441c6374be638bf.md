# Снежинки като балеринки

Този януари най-после заваля сняг. В падащия сняг има нещо вълшебно, особено ако го гледаш през прозореца и не трябва да си навън. Може би много хора мислят, че снежинките са капчици вода, падащи от същите облаци, от които пада и дъждът, но тъй като през зимата е по-студено капчиците замръзват и стават снежинки. Всъщност снежинките се образуват малко по-различно и в следващите редове ще разберем как

![landscape](https://images.unsplash.com/photo-1516715094483-75da7dee9758?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Damian McCoig / Unsplash

Образуването на снежинки или както е официалното им научно наименование - ледени кристали, започва, когато водните пари се издигнат високо над земята. Попадайки на все по-студено, парите започват да образуват малки ледени кристали с шестоъгълна решетка. Тези кристали обаче не могат да се формират съвсем сами - те винаги се образуват около малка частица във въздуха, като например прах, сажди, бактерии, цветен прашец. Без тези малки "мръсни" частици, водната пара не може да стане леден кристал колкото и да е студено времето. Падайки надолу,  ледените кристали бавно нарастват, привличайки други ледени кристали и така се оформят снежинките, които падат около нас. В зависимост от температурата и влажността на въздуха, през който снежинката преминава по пътя надолу, се образуват различни им форми. Всяка една снежинка на практика е уникална, но винаги симетрична - шестте разклонения се образуват по еднакъв начин, защото се формират при едни и същи условия, които са константни към момента на формиране. Макар че всяка снежинка е уникална, все пак могат да се обособят няколко основни групи - снежинките с форма на тънки шестоъгълни иглички например се образуват при по-студен въздух, а тези с по-сложни и интересни форми се образуват при по-топло и влажно време.

![landscape](https://images.unsplash.com/photo-1610994190597-d466315c723f?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Darius Cotoi / Unsplash

Снегът представлява валеж от множество ледени кристали (снежинки) и образуваните от тях натрупвания по земята. Прясно навалялият сняг макар да изглежда солидно, може да се състои от до 95% въздух между снежинките. Това го прави изключително добър термоизолатор, предпазващ земеделските посеви и растенията под него от острите зимни ветрове и студове. Задържалият се между снежинките въздух прави снега доста рехав, превръщайки го в идеален звукоизолатор. Точно това е и основната причина за зимната тишина и мирът, характерни за местата с прясно навалял сняг.

![landscape](https://images.unsplash.com/photo-1609730550740-dfe50fc05a0a?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Aaron Burden / Unsplash

Когато има доста навалял сняг, най-вероятно на всеки от нас се е случвало, излизайки навън да бъдем направо заслепени от силна светлина, която е почти болезнена за очите. Причината за това е албедото на снега, което е особено високо при прясно натрупал сняг. С термина "албедо" се обозначава отражателната способност на повърхността на телата и измерва съотношението между отразената и общо постъпилата на дадена повърхност слънчева радиация. Стойността на албедото се показва със стойност между 0 и 1 или от 0 до 100% - колкото по-висока е стойността, толкова по-малко е количеството абсорбирана слънчева светлина от дадена повърхност. Затова прясно натрупалият сняг, който е с албедо от 90%, неслучайно води до т. нар. снежна слепота. Точно високата стойност на албедото на снега е причина при снежна зима нощното небето да е много по-светло, особено когато времето е облачно, тъй като облаците връщат обратно към земната повърхност отразената светлина. А в градска среда, където има множество градски светлини, това е причината за наблюдавания ефект "светла нощ".

Не знам за вас, но на мен определено ми липсват снежните зими от едно време и най-вече снегът по Коледа.