# Историята на: Банките

Днес е 6-ти декември - Никулден и освен моряците и рибарите, днес празнуват и търговците и банкерите. 

![landscape](https://images.unsplash.com/photo-1684679674829-fc7b436ec8e8?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: POURIA / Unsplash

Банкерската професия съществува още от преди да се появят монетите и банкнотите. Първообразът на банкерството са банките за зърно - земеделските производители депозирали зърно в тях и го теглили периодично, за да си осигурят постоянен източник на храна, докато следващата им реколта стане готова. Банките за зърно се появяват първоначално във Вавилон, но по-късно са усъвършенствани от древните египтяни. Базираната на стоки банкова система обаче имала някои сериозни недостатъци като например логистиката на самите стоки и липсата на само едно общоприето средство за размяна.

![landscape](https://images.unsplash.com/photo-1586974710160-55f48f417990?q=80&w=1474&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Dan Dennis / Unsplash

Откриването на златото способства за по-нататъшното развитие на банкерството. За притежателите на злато е било неудобно да носят тежкия метал със себе си и затова го оставяли на съхранение на доверен приятел. Той от своя страна им давал къс пергамент или кожа със своя подпис или печат, срещу който можело да получат депозираното злато. С времето практиката ставала все по-разпространена, като "държателите" на златото ставали все по-специализирани и по-квалифицирани хора. Постепенно в търговските сделки със злато вместо металът да се разменя фактически, страните започнали да разменят само разписките, като така на практика възниква първообразът на днешните менителници. В резултат на това, хората, при които било депозирано златото, натрупвали все по-големи количества и въпреки че не били собственици, те започнали да го дават под наем срещу заплащане. Почти по същото време древните вавилонски храмове също стартирали развитието на своеобразна банкова дейност. Храмовете събирали дарения и такси и с течение на времето натрупвали значителни средства, които започнали да дават на заем. 

![landscape](https://images.unsplash.com/photo-1521897258701-21e2a01f5e8b?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Steve Johnson / Unsplash

Банкерството продължава да се развива с появата на монетите и утвърждаването им като доминираща форма на валута. Тъй като домовете не представлявали най-сигурното място за държане на монети, затова най-богатите хора започнали да държат сметки в храмовете, тъй като те се ползвали с всеобщо доверие. Подобно на благородните метали и скъпоценностите, които съхранявали по-рано, храмовете натрупвали все по-голямо количество монети, които също почнали да отдават на заем. Тенденциите се запазват и след появата на книжните пари, които изместили монетите като валута заради по-евтината си поддръжка. 

По време на Римската империя, банкирането било изведено от храмовете и формализирано с обособени сгради, където кредиторите печелили от събирането и заемането на пари. След упадъка на империята обаче, в Западна Европа банкирането изпаднало в застой и се възродило едва по времето на Свещената римска империя и по-конкретно покрай кръстоносните походи, когато папските банкери имали особено важна роля.


Развитието на банковата система през Средновековието и Ренесанса се свързва с Италия и най-вече с богатите градове Флоренция, Венеция и Генуа. През 14-ти век във Флоренция най-известните и богати семействата като Медичи, Барди и Перуци се занимавали именно с банково дело. Създадената през 1397 г. от Джовани Медичи банка се превръща в най-известната италианска банка. До 2018 г. най-старата действаща банка е Banco di Napoli, основана през 1463 г. След затварянето й, най-старата функционираща банка е Banca Monte dei Paschi di Siena, която работи без прекъсване от 1472 г. 

![landscape](https://images.unsplash.com/photo-1650994292503-a2ccdbbbfbcd?q=80&w=1420&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Enrico Frascati / Unsplash

През 15-ти и 16-ти век банкерството се развива все повече и в Северна Европа, където се появяват някои значими иновации. В Амстердам например за първи път се въвеждат такси за клиентите, които оставят богатството си за съхранение в банките. Тази новост бързо излиза извън пределите на Холандската република и се възприема в Обединеното кралство. Британските банки от своя страна усъвършенстват много от характеристиките на разплащателната сметка, които днес приемаме за даденост. През 18 в. отново на Острова се появяват предварително отпечатаните чекове заедно с първообраза на клирингова система. В ранните си дни клирингът представлява банкови служители, които се срещат в таверната Five Bells на Lombard Street в Лондон, за да обменят всичките си чекове на едно място и да уредят останалите салдата в брой. През 1778 г. Royal Bank of Scotland на практика изобретява овърдрафта, позволявайки на търговеца William Hog да вземе £1,000 повече отколкото имал в сметката си. С течение на времето банковото дело се развивало все повече - разпространявало се географски, усъвършенствани били познатите услуги и се изобретявали нови и така плавно се оформил съвременният вид на банковите институции. 

![landscape](https://images.pexels.com/photos/351264/pexels-photo-351264.jpeg?auto=compress&cs=tinysrgb&w=1260&h=750&dpr=1)

Снимка: Expect Best / Pexels

Самите думи "банка" и "банкер" произлизат от термина "bank", което означава пейката, гише. По време на панаирите, провеждани в градовете, лихварите седели на пейка или своеобразно гише, заедно с част от парите си и предлагали услугите си и така всъщност се утвърдили термините, които се използват и до днес.

Всички статии от поредицата "Историята на" можете да намерите тук