# Царица Роза

В началото на юни в Казанлък се проведе ежегодният фестивал "Празник на розата". Конкретно този фестивал и като цяло времето на розобера, ме подсетиха да разкажа малко повече за маслодайната роза, превърнала се в символ на България по света

![landscape](https://images.unsplash.com/photo-1601639298959-e37348432742?q=80&w=1472&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Anna Gadeliya / Unsplash<p>

Макар да има стотици видове рози, маслодайните рози са само четири вида: Rosa damascena (роза дамасцена), Rosa centifolia (столистна роза), Rosa gallica (стамболска роза) и Rosa alba (бяла маслодайна роза). Роза дамасцена, известна и като Розата на Кастилия, е хибрид, който е получен от комбиниране на Галска и Мускусна роза и затова не се среща диворастяща. Казанлъшката роза, произхожда именно от Роза дамасцена, но поради продължителното й отглеждане в Казанлъшкия регион, тя е претърпяла някои промени - станала е по-кичеста и с повече на брой венчелистчета, което е обусловило отделянето й в самостоятелен вид - Rosa kazanlika V.T. Казанлъшката роза заема почти 100% от насажденията с маслодайна роза у нас.

Приема се, че родина на маслодайната роза е Средна Азия, но според някои сведения маслодайна роза се е отглеждала в Индия и Египет, откъдето впоследсвие през 9 век е пренесена в Персия. За пренасянето на маслодайната роза в Европа има разнообразни теории - според едната от тях розата е донасена от кръстоносците, според друга теория това е направено от римляните, а според трета - розата е пренесена от войниците на Александър Македонски. 

Първите данни за розови насаждения в днешните граници на България са от 1712 г. и са за землището на с. Войнягово, Карловско. Обособяването на т. нар. Розова долина, разположена между Казанлък, Карлово и Стрелча, става около средата на 19 век. През 1820 г. Дончо Папазоглу основава в Казанлък първата розовотърговска къща за производство и търговия на розово масло. Впоследствие синовете му доразвиват дейността и стъпват на международния пазар, като осъществяват износ за Париж, Лондон, Дрезден, Виена и Ню Йорк. През 1902 г. отново в Карлово е отворена първата фабрика за парна дестилация на розов цвят, като по този начин парната дестилация започва все повече да измества използваната дотогава водна дестилация. До 1944 г. розопроизводството се извършва посредством частни и кооперативни розоварни, а след това розоварството се осъществява от предприятията „Българска роза“ в Казанлък, Карлово и Пловдив.

![landscape](https://images.unsplash.com/photo-1501434005813-3bf8cc841318?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Felipe Santana / Unsplash<p>

До Освобождението розовите насаждения достигат до около 10 хил. декара, които дават около 1000 кг. розово масло. През всяка следващата година засадените площи нарастват, като до Първата световна война насажденията с маслодайна роза достигат най-високите си нива и са около 90 хил. декара, а България се превръща с световен лидер в произвоството и износа на розово масло. След войната площите започват да спадат, стигайки до 30 хил. декара. През 2020 г. розовите насаждения са малко над 50 хил. декара. Основната причина за възобновения интерес е повишаването на цената на българкото българското розово масло, която през някои години достига до 7000 и дори 8000 евро за 1 кг. Високата цена на маслото, доближаваща цената на златото, е причина розовото масло да е наричано "течно злато". Почти 100% от българското производството на розово масло е за износ, като основните пазари са САЩ, Франция, Южна Корея и Япония, а когато годината е благоприятна добивът може да достигне до 2 тона розово масло и 600 т. розова вода. 

Освен у нас, маслодайни рози се отглеждат и на Кримския полуостров, в Краснодар, Молдова, Грузия, Франция, Турция, Индия, Мароко, Афганистан. Най-големите производители и износители на розово масло са България и Турция, следвани от Франция и Индия, които са с далеч по-малко производство. Макар в последните години Турция често да изпреварва България като произведено количество, българското розово масло е с ненадминато качество заради богатия и траен аромат. За да се извлече максимално качество розоберът се прави на ръка и започва рано сутрин, докато цветовете все още не са започнали да разцъфват и да губят от аромата и влажността си. Названието „Българско розово масло“ е защитено с патент от 2014 г. като български продукт в регистъра на защитените географски наименования на Европейската комисия. 

![landscape](https://images.pexels.com/photos/4041392/pexels-photo-4041392.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: Kaboompics.com / Pexels<p>

Основният продукт, получен от преработване на розов цвят, е розово масло, а вторични продукти са розова вода, розово абсолю (червеникава течност с фин розов мирис) и розов конкрет (восъкоподобно вещество с оранжево-червен цвят и розов аромат). Цветовете на Казанлъшката роза обикновено съдържат 0,02%-0,04% етерично масло, като в редки случаи може да достигне до 0,09%.  За производстовто на 1 кг розово масло са необходими между 2 и 4 тона розов цвят. В миналото теглото на розовото масло се е изметвал основно в мускали - мускалът е арабска мерна единица за тегло, като 1 мускал е равен на 4,9844 г. Розовото масло, се транспортира в специален съд, който се нарича конкум - калайдисан отвътре меден съд, затворен с коркова тапа. От външната страна съдът е обвит с бял плат и под някаква форма върху него винаги е добавено българското знаме.

Продуктите, произвеждани от маслодайна роза, най-широко се изпозват в козметиката, ароматерапията и парфюмерията. От цветните листенца на казанлъшката маслодайна роза обаче също се приготвят конфитюри, желета, сладка, ликьори и дори ракия (гюлова ракия, гюловица). 

Маслодайната роза цъфти веднъж годишно. Цъфтежът започва в края на май или началото на юни и продължава около 20-25 дни. Точно по това време всяка година се провеждат фестивалът Празник на розата, проведен за пръв път през 1903 г. и конкурсът за красота Царица Роза. Празникът на розата започва със специален ритуал, посветен на събирането на първите венчелистчета, а избраната Царица Роза през цялата следващата година има мисия да е посланик на Казанлък пред България и света.

<span class='markdown-link'>[Всички статии от поредицата "В градината" може да намерите<span class='markdown-here'>тук</span>](/blog-za-obshta-kultura#/articles/garden)</span>