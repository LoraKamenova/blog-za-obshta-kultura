# Сурова нежност

Всеки от нас поне веднъж е виждал нежно бяло кокиче, надничащо изпод покрилия земята пухкав сняг. В тези моменти няма как да не се възхитим на това деликатно малко цвете, носещо нова надежда и обещаващо скорошна пролет

![landscape](https://res.cloudinary.com/dyhmxus4n/image/upload/v1736856198/2/16-1_e8t8am.jpg)

Кокичето е многогодишно растение, което се среща в 20 диви и над 2000 култивирани разновидности. Официалното му е име Gаlаnthuѕ, което е формирано от гръцките думи за "мляко" и "цвете". Тъй като това деликатно малко разстение вирее само в умерения климатичен пояс, ние сме сред късметлиите, които могат да се радват на белоснежната му красота. 

Кокичето се среща в един-единствен цвят - бял. На височина достига до около 20 см, като има 6 венчелистчета, от които само външните 3 са обособени, а вътрешните три са срастнали. Първоначално венчелистчетата са събрани подобно на малко копие, което по време на растежа му помага да пробива снежната покривка. Веднъж достигнало повърхността, венчелистчетата се разтварят и образуват красива бяла камбанка. Кокичето е изключително непретенциозно за отглеждане, като в същото време се отличава с изключителната си устойчивост на суровите зимни условия. Точно заради тази си особеност, то е символ на надеждата и новото начало и първият предвестник на наближаващата пролет.

![portrait](https://res.cloudinary.com/dyhmxus4n/image/upload/v1736851381/2/16-2_pujqjz.jpg)

Всички части на кокичето са отровни при поглъщане и затова от него не се правят запарки и отвари. От него обаче се извлича полезното вещество галантамин, което се използва във фармацевтичната промишленост. У нас за пръв път активните вещества на кокичето са изолирани от учения Димитър Пасков. Историята разказва, че д-р Пасков забелязал неочаквано подобрение у дете, което било настанено в санаториума за деца, преболедували детска церебрална парализа (полиомиелит) в Момин проход. Разглеждайки по-детайлно случая, докторът научава, че детето е изпило по невнимание водата от чашка, в която родителите му били оставили букет с кокичета. Това наблюдение кара учения да задълбочи изследванията си върху кокичетата и така през 1956 г. успява да изолира веществото галантамин. Първончално се е използвано обикновеното кокиче (Galanthus Nivalis), а впоследстие започва да се ползва блатното кокиче. От 1958 г. започва производството на препарата Нивалин, базиран именно на  галантамина. Това оригинално българско лекарство придобива световна известност с ефективните резултати при лечението на детска церебрална парализа (полиомиелит). В съвременната медицина лекарството се използва в борбата с Алцхаймер и други заболявания на нервната система.

![portrait](https://res.cloudinary.com/dyhmxus4n/image/upload/v1736851382/2/16-3_yxbmft.jpg)

За кокичето, подобно на много други цветя, също има легенди. Според една от тях, Бог събрал цветята и започнал да им раздава цветове - розата получила червения цвят, теменужката - лилавия, нарцисите - жълтия. Докато дошъл редът на кокичето цветовете били свършили и то си останало бяло. Виждайки това, Зимата се смилила над него и му казала, че тя ще му даде нейния бял цвят, като то ще е първото цвете, което ще се показва под снеговете и ще обявява идването на пролетта.