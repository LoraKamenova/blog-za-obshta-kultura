# Капани в супермаркета - част 1

Повечето от нас посещават голям супермаркет поне веднъж седмично. Винаги съм знаела, че основната цел на веригите е да ни накарат да харчим повече и така да си увеличат печалбата, но се оказва, че супермаркетите ползват неподозирано количество психологически и маркетингови трикове в преследването на тази си цел

![landscape](https://images.unsplash.com/photo-1578916171728-46686eac8d58?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Nathália Rosa / Unsplash<p>

Може би ви е направило впечатление, че повечето големи хранителни супермаркети имат сходно вътрешно разположение. Съвпадението съвсем не е случайно - разположението е въз основа на концепции от поведенческата психология и се стреми да повлияе на начина, по който пазаруваме. Оказва се, че супермаркетите изразходват изненадващо много време, усилия и ресурси, за да ни накарат да купуваме повече.

Още щом стъпим пред супермаркета, ние ставаме обект на различни психологически и маркетингови трикове, целящи да ни накарат да изхарчим колкото може повече пари вътре. Като правило големите вериги супермаркети се стремят да използват всяко празно пространство максимално ефективно, но има едно изключение - паркингът. В този случай веригите нямат нищо против да отделят достатъчно свободно пространство, защото когато клиентите са спокойни по отношение на паркирането, те са по-отпуснати и вероятността да прекарат повече време вътре и в крайна сметка да купят повече неща, е по-голяма.

Прекрачвайки прага на магазина, установяваме, че дизайнът на супермаркетите е замислен да прави влизането лесно, а излизането - трудно. Влизането обикновено става през вратичка, която се отваря само навътре и единственият начин да излезем е да минем през касите. Ако по някаква случайност не сме си купили нищо от супермаркета, вариантът да излезем е или да се опитаме да се проврем акробатично през някоя затворена каса, или да поразбутаме хората от някоя опашка. Излизането без нито една покупка обаче може да породи чувството, че се каним да направим нещо нередно и затова нерядко се пречупваме и все пак си купуваме нещо.

![landscape](https://images.unsplash.com/photo-1542838132-92c53300491e?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: nrd / Unsplash<p>

Минавайки през отварящата се само навътре вратичка (известна и като Point of no return), най-често започваме да се движим по посока обратна на часовниковата стрелка. По този начин стелажите до стените ни се паднат отдясно и така използваме по-удобната за повечето хора дясна ръка за лесно взимане на продукти. Обикновено първата секция, в която попадаме, е секцията с плодове, зеленчуци и цветя. На пръв поглед разполагането на тази секция в началото на пазарската обиколка не е най-логичното нещо, защото поставените плодове и зеленчуци на дъното на кошницата/количката е много вероятно да бъдат смачкани или увредени от стоките, сложени върху тях впоследствие. Както обаче стана ясно, вътрешното разположение в супермаркетите не е случайно, а резултат от прецизно планиране. В случая причината да се стартира с плодове, зеленчуци и цветя е, че те дават илюзия за свежест и здравословно хранене. Често, ако първо сме си купили плод или зеленчук, по-късно добавяйки по-нездравословни неща в кошницата, се чувстваме малко по-малко гузни. В допълнение, ярко оцветените аранжировки на плодовете и зеленчуците и приятният аромат на цветята подобряват настроението, което също може да доведе до повече покупки. 

![landscape](https://images.unsplash.com/photo-1579697096985-41fe1430e5df?q=80&w=1472&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Angelo Pantazis / Unsplash<p>

Като цяло, влизайки в супермаркета, всичките ни сетива биват атакувани – нерядко едновременно. Затова често след секцията с плодовете и зеленчуците е разположена пекарната. Ароматът на свежа храна и прясно изпечен хляб е много вероятно да ни накара да огладнеем поне малко. А супермаркетите обичат гладни клиенти, защото доказано когато сме гладни, купуваме повече отколкото планираме първоначално. Друг начин за стимулиране на апетита е безплатната дегустация на различни храни и дори пускане на изкуствени аромати, наподобяващи на пресен хляб или пък на ароматно кафе.

Слухът е друго наше сетиво, на което супермаркетите обръщат внимание. Проучванията показват, че приятната, бавна и тиха музика освен, че действа успокояващо, също така спомага за възприятието, че времето тече по-бавно, а това от своя страна предразполага за по-дългото оставане в магазина. Внушението за бавно течащо време освен с музика се постига и с честата липса на прозорци и пълното отсъствие на часовници в магазините. Всички тези трикове целят да загубим представа за времето и по-дълго да обикаляме между стелажите, което пък увеличава вероятността да направим повече покупки. Атаката на сетивата се допълва и от умелото използване на цветовете. Супермаркетите избират различни цветове, за да провокират различни емоции у нас. Жълтото например се ползва за привличане на вниманието, а червеното - за асоциация с намалени цени и разпродажби. Зеленото обикновено се свързва с нещо здравословно и свежо, а черното - с нещо скъпо и луксозно.

![landscape](https://images.unsplash.com/photo-1622371684824-dc014541a4f5?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: CHUTTERSNAP / Unsplash<p>

За разлика от плодовете и зеленчуците, другите основни хранителни групи (например месо, мляко, яйца) не са в началото на обиколката. Те почти винаги са разположени в по-далечните части на супермаркета, като обичайно са отдалечени едни от други. Причината тези продукти да не са събрани заедно е, че в този случай клиентите биха посещавали само една част от магазина, а другите части биха игнорирали почти напълно. По правило млечните продукти винаги са в дъното на помещението. Официалното обяснение е, че по този начин зареждането им в хладилните витрини става по-бързо, но, разбира се, това не е единствената причина. Млечните продукти, подобно на другите основни хранителни групи, се определят като "целеви продукти" - това са продукти, заради които изобщо се влиза в магазина. Целевите продукти често предизвикват недолюбвания от супермаркетите Ефект на бумеранга. Това е ситуацията, при която клиенти влизат да купят конкретен продукт, отиват директно до него, взимат го и се връщат по същия път без да се оглеждат и отклоняват. За да противодействат на това поведение, супермаркетите разполагат различни "препятствия", като стелажи в средата на пътеката или позиционират целевите продукти в по-отдалечените части на рафтовете, за да може по пътя до желаната стока да ни се изпречат колкото може повече други артикули. Много супермаркети периодично променят разположението на групите стоки точно с такава цел. Това се практикува особено от магазини, в които хората ходят редовно, но пазаруват едни и същи неща. Когато не намерим продуктите на очакваното място, прекарваме повече време в търсене между стелажите и така в полезрението ни попадат продукти, които обикновено бихме игнорирали.

Оказва се, че това далеч не са всички практики, използвани от супермаркетите. Какви са останалите - прочетете във втората част на статията тук.