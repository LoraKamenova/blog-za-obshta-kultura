# Онлайн и офлайн тролове

Наскоро по телевизията гледах репортаж за увеличаващата се популация на интернет троловете - знаете, това са онези интернет потребители, които пишат противоречиви, подвеждащи, провокиращи или обидни коментари по различни теми. Понеже троловете от мрежата определено не са от добрите персонажи, реших да проверя дали троловете от митологията също са по-скоро отрицателни герои

![landscape](https://images.unsplash.com/photo-1589176600546-989752940b4b?q=80&w=1632&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Mark König / Unsplash<p>

Троловете са чудовища от скандинавския (и по-конкретно норвежкия) фолклор, които в отделните исторически извори се появяват в различни форми и размери. Въпреки различните описания, все пак могат да се обособят две основни групи тролове. Троловете от планините/горите са с размери на великани, с големи носове и уши, недодялани и глуповати. Тъй като не блестели с особени умствени способности, най-забележителното им качество било брутална им сила - можели да изкоренят дърво, за да го ползват като тояга или да вдигнат и хвърлят огромни камъни с лекота. Също така се смятало, че имат силна връзка с природата, тъй като можели да предизвикват гръмотевични бури и лавини. Другата група тролове - троловете от пещерите, живеели изцяло под земята и на височина били колкото човек или дори по-ниски, имали големи кръгли кореми и къси набити ръце и крака. 

![landscape](https://images.unsplash.com/photo-1635159474125-39bc9684a667?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: MARIOLA GROBELSKA / Unsplash<p>

Въпреки разликите в описанията, тролове имали и общи черти - навсякъде са описвани като опасни и недружелюбни към човешката раса. Троловете обичайно са изобразявани като кръвожадни и враждебни същества, които нерядко ядат хора. Когато не хапвали човеци, основното им меню било от камъни. Всъщност се смята, че самите тролове се раждат от камъка и били нощни същества, а ако ги огрее слънчева светлина се превръщат отново в камък. Слънчевата светлина обаче съвсем не била единственото нещо, което ги плаши. Понеже не са покръстени, троловете не понасяли да чуват камбанен звън и бягали надалеч от него, а подобно на другите създания от скандинавския фолклор те се страхували и от стоманата. 

![landscape](https://images.unsplash.com/photo-1525344387229-da3782d11618?q=80&w=1469&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Ivars Utināns / Unsplash<p>

И до днес много места в Норвегия носят имената на тези митични същества като например планинският проход Trollstigen (на снимката), скалното образувание Trolltunga (Тролски език) и местността Trold-Tindterne (Тролските върхове).

Разбира се, легендите за тролове отдавна са излезли извън пределите на Скандинавия и са се разпространили първо в съседните европейски страни, а после и по-далеч. Митичните чудовища станали особено популярни сред британските фентъзи писатели като К. С. Луис (Хрониките на Нарния), Дж. Р.Р. Толкин (Властелинът на пръстените) и Дж. К. Роулинг (Хари Потър), като навсякъде са описвани по сходен начин - като не особено интелигентни, грозни и агресивни създания. 

![landscape](https://cdn.pixabay.com/photo/2012/02/28/10/24/troll-18240_1280.jpg)

<p class='caption'>Снимка: PublicDomainPictures / Pixabay<p>

Троловете винаги са били отрицателни герои, но в САЩ репутацията им прави неочакван завой в положителна посока и те се превръщат в малки симпатични същества. Всъщност историята на този обрат започва не в САЩ, а в Дания. През 1959 г. датският рибар и дървосекач Томас Дам се опитвал да събере достатъчно пари, за да купи на дъщеря си подарък за Коледа. В крайна сметка решил сам да направи подаръка и издялкал дървена играчка във вид на трол, чиято външност била базирана на собственото му въображение. Ведрият и игрив трол, който създал, привлякъл вниманието на децата от града, в който живеел Томас и като отговор на огромното търсене, Томас Дам основал компанията Dam Things, която започнала да произвежда масово играчките, станали известни и като Dam Trolls. Самите играчки постепенно придобили форма на пластмасова фигурка с широки очи, голям нос и рошава растяща нагоре коса, която често била в ярки цветове. През 60-те години фигурките станали особено популярни в САЩ, превръщайки се буквално в мания. Играчките започнали да се появяват във видео игри, тв програми, комикси, а през 2016 г. станали филмови звезди когато се появил едноименният филм Тролчета. Макар филмът да показва троловете в новата им по-положителна светлина на мили и добри създания, все пак в него са включени и героите the Bergens, които олицетворяват по-старата и не толкова бляскава репутация на тези митични същества.

Като изключим американската случка, троловете определено са лоши герои и подобно на днешните си съименници също са враждебни към хората, но за разлика от интернет троловете, митологичните изразявали враждебността си изцяло офлайн.