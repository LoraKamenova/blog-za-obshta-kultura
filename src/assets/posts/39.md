# Историята на: Яйцата Фаберже

Яйцата Фаберже не са обикновени яйца, а бижутерийни изделия.

![landscape](https://cdn.pixabay.com/photo/2017/09/12/15/09/faberge-egg-2742593_1280.jpg)

<p class='caption'>Снимка: Opsa / Pixabay<p>

Те носят името на своя създател Петер Карл Фаберже, който е един от най-прочутите бижутери на всички времена, оставайки в историята най-вече с тези скъпоценни яйца макар да създава и други ювелирни произведения. Фаберже е роден в царска Русия и е потомствен бижутер, тъй като баща му е бил със същата професия. 

Яйцата Фаберже наброяват 68 броя и са изработени в периода 1885 – 1917 г. по поръчка на руските царе, но има и малък брой яйца, направени за частни колекционери. Яйцата, поръчани от цар Александър III и синът му Николай II, са наричани "императорски" и са точно 54 броя, от които днес са запазени 45. Основното им предназначение било да служат за подаръци за съпругата на Александър III Мария Фьодоровна, а по-късно синът му Николай II продължава традицията всяка година да подарява яйца на своята съпруга и на майка си. Седем от другите яйца били направени за Александър Фердинандович Кел, който бил собственик на златни мини в Сибир. Имало поръчки и за частни лица като херцогинята на Марлборо и финансовия магнат Ротшилд.

След Октомврийската революция, болшевиките разпродават голяма част от яйцата и те се разпръскват по цял свят в различни колекции. Най-големият колекционер на яйца Фаберже дълго време е Майкъл Форбс - създателят на едноименното икономическо списание. Той притежава 9 яйца, както и около 180 други бижутерийни изделия на ювелирна къща Фаберже. През 2004 г. колекцията е трябвало да бъде продадена на аукцион в Сотбис, но непосредствено преди търга е купена от руския бизнесмен Виктор Векселберг. Английската кралица Елизабет II е притежател на 3 яйца.

Яйцата Фаберже са направени от благородни метали и са украсени със скъпоценни камъни. Те се кухи и вътре в тях има фигурки-изненади. За голямо съжаление в някои от запазените до днес яйца фигурките липсват. Първото яйце, подарено на Мария Фьодоровна, е направено от бяло злато и отвън нямало други украси. Вътре в него обаче имало златен жълтък, в който пък имало златна кокошка с рубинени очи. В нея се съдържало миниатюрно копие на императорската корона, направено от злато и диаманти, както и малък рубин. Яйцето остава в историята с името „Кокошката”. Други известни яйца са Кремъл, Ябълков цвят, Царевич, Одеса и Ренесанс (на снимката). При поръчка на ново императорско яйце, единствените изисквания били то да е уникално и вътре да съдържа фигурка-изненада. Така много често и самият император не знаел как ще изглежда следващото яйце. Любопитен факт е, че фигурките-изненади в яйцата Фаберже дават идеята за днешните шоколадови яйца с играчка.