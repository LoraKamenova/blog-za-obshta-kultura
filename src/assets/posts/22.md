# Зимата и морето

Море, лято, слънце, пясък... Някак тези неща винаги вървят в комплект. Морето е там всяко лято и ни чака. Морето обаче е там и през есента, там е и през зимата. Всъщност замисляли ли сте се как изглежда морето през зимата? Днес ще ви разкажа именно за него - зимното море

![landscape](https://images.unsplash.com/photo-1523722118216-2d3a111a0473?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Hannah Domsic / Unsplash

Зимата по нашето Черноморие обикновено е по-мека от тази във вътрешността на страната. Цяло лято морето събира слънчевите лъчи, които през август затоплят морската вода до много приятните 26-27°C. След август температурата на водата започва постепенно да спада и морето започва да се разделя малко по малко със събраната топлина. През зимата температурата на водата обаче рядко спада под 6-7°C и това спомага времето по крайбрежието да е по-меко дори когато температурата на въздуха е под 0°C. 

![landscape](https://images.unsplash.com/photo-1669194616381-2a57a3e3618a?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Anastassia Odincova / Unsplash

Когато по морския бряг задухат ветрове, меката зима обаче вече не се усеща като толкова мека. Ветровете са силни и най-често идват от север, което ги прави студени и пронизващи. Освен обичайните северни ветрове, понякога от север нахлуват и арктически ледени въздушни маси, които сковават всичко от студ. Когато ветровете разчистят небето от облаци, край морето има и хубави дни, които, макар и студени, са слънчеви и ясни. Когато това не се случи, зимните дни са облачни, а от надвисналите облаци понякога вали - най-често дъжд, понякога сняг и най-много през февруари. Именно февруари е най-студеният месец край морето и причината за това е бавното изстиване на морската вода.  

Морската вода понякога е тиха и гладка. Когато е студена и спокойна, водата в морето е кристално бистра. Тогава няма цъфтящи заради топлата вода водорасли, няма и пясък, повдигнат от дъното от вълните и затова във водата може да се види всеки камък, риба или растение. Морето обаче може и да е бурно, разбивайки с грохот вълните си в скалите по брега и огласявайки с мощта си цялата околност. Всяка зима бурното морето поглъща по няколко метра от плажната ивица и я връща частично през лятото.

![landscape](https://images.unsplash.com/photo-1636315523766-597f942964b6?q=80&w=1471&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Nicolas Hoizey / Unsplash

През наистина студените зими е възможно морето да замръзне и в него да започнат да плуват ледени блокове. Докато сладката вода замръзва при 0°C, за солената морска вода е необходима малко по-ниска температура, като конкретната температура на замръзване зависи от солеността на всяко море. Солеността на Черно море е 18‰ (промила) и водата в него започва да замръзва при -1°C, като първо се образуват кристали, подобни на иглички. Кристалите не съдържат сол, така че солеността на заобикалящата ги вода се повишава. Плуващите във водата иглички образуват своеобразна ледена суспензия. Разликата между суспензия и разтвор е, че частиците от разтвора са невидими с просто око, а частиците от суспензията - видими. С още по-голямо понижаване на температурата, ледените иглички започват да замръзват заедно с водата около тях и всъщност това е причината ледът на повърхността на морето никога не е гладък.

![landscape](https://images.unsplash.com/photo-1527363379179-331616352591?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

Снимка: Ravi Pinisetti / Unsplash

За някои хора море и зима не се побират в едно изречение. За тях морето се комбинира само с думи като лято и плаж. Освен, че плажуването само по себе си е приятно изживяване, положително му възприемане се подсилва от стандартната асоциация с почивка и отпуск. Други хора обаче биха намерили красота в зимното море. На тях няма да им липсват претъпканите плажове, пълните с туристи улици и алеи и шумните заведения, а биха харесали пустите плажове, празните улици, гладката вода и тишината на спокойното море или грохотът на вълните през бурните дни. Както се казва: разни хора, разни идеали, но важното е, че морето е там през всички сезони и ни чака.