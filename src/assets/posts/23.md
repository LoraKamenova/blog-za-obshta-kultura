# Историята на: Съвременните Олимпийски игри

В ден като днешния, спортните коментатори обичат да казват: "От днес светът е Олимпиада". Днес беше откриването на поредното издание на 
Зимните Олимпийски игри. Основна заслуга, за да можем тези дни да се наслаждаваме на върхови спортни постижения, има французинът Пиер дьо Кубертен.

![landscape](https://images.pexels.com/photos/14753994/pexels-photo-14753994.jpeg?auto=compress&cs=tinysrgb&w=1260&h=750&dpr=1)

<p class='caption'>Снимка: Alex Does Pictures / Pexels<p>

Макар че е имало и по-ранни идеи за възраждане на олимпийските игри, основният принос това да се случи е на френския барон Пиер дьо Кубертен. Към края на 19-ти век желанието да се съживи олимпийския дух и култура се разпространява все повече в Европа. Точно по това време у барон дьо Кубертен се заражда идеята за възстановяване на олимпийските игри, които от една страна биха подобрили физическата култура на французите, а от друга - биха допринесли за разпространението на идеята за мир и разбирателство по света, т.е. битките да се водят единствено в спорта, а не на бойното поле.

През 1894 г. в Сорбоната се провежда конгрес, на който дьо Кубертен представя своите идеи. Изглежда баронът е бил достатъчно убедителен, тъй като в последния ден е решено първите съвременни Олимпийски игри да се проведат след две години - през 1896 г. За домакин е избрана Атина и така да се отдаде чест на страната родоначалник на игрите. С организацията на състезанието се заема специално създаденият Международен олимпийски комитет (МОК) с първи президент Димитриос Викелас и генерален секретар барон дьо Кубертен. Първите съвременни игри през 1896 г. преминават при голям успех, като в тях участват скромните от днешна гледна точка 241 спортисти от 14 страни. Подобно на древните игри, модерните олимпийски игри също започват да се провеждат през 4 години. Така след игрите през 1896 г. в Атина, следват игри през 1900 г. в Париж, през 1904 - в Сент Луис, през 1908 - в Лондон и т.н. Именно на игрите в Париж за пръв път участват жени, а през на тези през 1904 г. за пръв път участват цветнокожи състезатели.

![landscape](https://cdn.pixabay.com/photo/2015/02/24/00/43/medal-646943_1280.jpg)

<p class='caption'>Снимка: Adriano Gadini / Pixabay<p>

Игрите, провеждани в периода от 1894 г. до 1924 г., са само летни. През 1924 г. се провеждат летни игри отново в Париж, но също така и зимни игри в Шамони, Франция. Така от 1924 г. на всеки четири години се провеждат и летни, и зимни игри и то в една година. Това продължава до 1992 г., когато летните игри са в Барселона, а зимните в Арбелвил. За да може зимните и летните олимпийски игри да се "разминат" и да започнат да се провеждат в различни години, следващите зимни игри се провеждат не след 4, а след 2 години в Лилехамер, Норвегия и така вече имаме олимпийски игри (летни или зимни) на всеки две години.

От възобновяването на игрите до 70-те години на 20-ти век, право на участие имат единствено спортисти аматьори. Това се променя с навлизането на ерата на телевизионното излъчване, тъй като публиката предпочитала да гледа познати спортисти. Друга причина за допускането на професионални атлети били подозренията, че те така или иначе са участвали и до този момент под претекст, че са аматьори.

Сред най-разпознаваемите олимпийски символи безспорно са олимпийският огън и олимпийският флаг. Флагът на съвременните олимпийски игри с емблематичните пет преплетени кръга е използван за първи път на игрите в Антверпен през 1920 г. Макар флагът да се появява чак през 1920 г., олимпийският символ е предложен още от Пиер дьо Кубертен. Петте преплетени кръга - син, черен, червен, жълт и зелен, символизират петте континента: Европа, Африка, Америка, Азия и Австралия.

![portrait](https://cdn.pixabay.com/photo/2012/12/20/10/12/carry-71256_1280.jpg)

<p class='caption'>Снимка: PublicDomainPictures / Pixabay<p>

Олимпийският огън преди всяка олимпиада винаги се пали в планината Олимп, за да се почете връзката между древните и модерните олимпийски игри. Самото запалване е от слънчевите лъчи, отразени в огледало пред храма на Хера, разположен срещу храма на Зевс. Пренасянето на огъня до стадиона на откриването на игрите става с щафета от тичащи преносители (въведена за пръв път на игрите в Берлин през 1936 г.), а внесеният на стадиона огън гори непрекъснато до края на игрите. Олимпийският огън за пръв път присъства на лятната Олимпиада в Амстердам през 1928 г., а на зимна Олимпиада се появява едва през 1952 г. в Осло.

Сред другите символи на олимпиадите са официалната емблема и официалният талисман на игрите. Емблемата и талисманът се продават като сувенири и докарват значителни приходи на организаторите.

Броят и видът на дисциплините на съвременните олимпийски игри варират, като тенденцията е за нарастване. За да е в крак с новото време, МОК добавя нови спортове и премахва такива, които с времето губят популярност. Видовете спортове и броят на дисциплините на летните игри превъзхожда този на зимните. Макар зимните игри да са с по-малко спортове, те със сигурност имат своя чар и определено ще е удоволствие да ги проследим през следващите две седмици.