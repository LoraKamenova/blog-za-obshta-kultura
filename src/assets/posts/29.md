# Историята на: Торта Сахер

Торта Сахер (Sachertorte) е една от най-популярните торти в света и за разлика от повечето кулинарни изкушения - за нея има съвсем конкретна информация кога, къде и от кого е създадена.

![landscape](https://images.unsplash.com/photo-1569896254409-ac66c17041d2?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Tim Photoguy / Unsplash<p>

Създателят на тортата е австриецът Франц Сахер, който на 14 години започнал работа като стажант-сладкар в придворната кухня на министъра на външните работи на Австро-Унгария Клеменс фон Метерних. През 1832 г. Метерних нарежда да се направи специален десерт за високопоставени гости. Тъй като главният сладкар бил болен, 16-годишният Франц Сахер се заел със задачата и създал неповторима торта с шоколадови блатове и сладко от кайсии, покрита с шоколадова глазура. Гостите били зашеметени, а австрийският император заобичал тортата толкова много, че заповядал тя редовно да присъства в менюто му.

От самото създаване на тортата, върху оригиналния десерт се поставя кръгъл шоколадов печат с надпис „Original Sacher-Torte”, а опаковането задължително се прави в дървена кутия, завита в хартия в цвят бордо. Франц Сахер завещал рецептата на сина си, а той, след като няколко години предлагал тортата в семейния хотел във Виена, продал тайната за съставките на конкуренцията и оттогава започват да текат спорове чия рецепта на тортата Сахер е оригинална.