# Капани в супермаркета - част 2

Супермаркетите харчат много, за да ни накарат ние да харчим повече. Оказа се, че използваните стратегии и трикове са толкова много, че не се побраха на едно място и оформиха цяла нова статия по темата

![landscape](https://images.unsplash.com/photo-1475275083424-b4ff81625b60?q=80&w=1472&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Clark Young / Unsplash<p>

Супермаркетите отделят внимание както на разположението на различните сектори с продукти, така и в подреждането на сходните стоки по самите стелажи. На най-горните рафтове обикновено се разполагат по-неизвестните брандове, регионални марки или гурме продукти. Вторият и третият рафт отгоре надолу са известни като bull’s-eye зона, тъй като това са рафтовете, които се падат на нивото на очите ни, а проучванията показват, че хората са склонни да посягат най-често към продуктите именно на това ниво. Супермаркетите обикновено разполагат на тези рафтове стоки, които им генерират най-голяма печалба, като това не са задължително най-скъпите продукти. За да разположат стоките си на това място обаче, производителите стандартно заплащат допълнително и тъй като този разход се прехвърля към клиента, обикновено се получава, че продаваните там стоки наистина са по-скъпи. Рафтовете под bull’s-eye зоната се падат на нивото на очите на децата, което също се използва умело от супермаркетите. Тези рафтове обикновено са много шарени, привличащи внимание и най-вече са достъпни - детето може да се пресегне и да вземе нещо от тях. На най-долните рафтове най-често са разположени по-обемистите разфасовки или собствените марки на веригата, тъй като се приема, че ако купувачите държат да купят от тези марки - за тях няма значение къде са разположени. Подобно на доплащането за bull’s-eye зоната, производителите плащат допълнително и за разполагане на продукти им в двата края на стелажите. Клиентите свързват тези места с промоционални стоки и винаги обръщат внимание на подредените там продукти, които може да са, но може и изобщо да не са на промоция.

![landscape](https://images.unsplash.com/photo-1604719312566-8912e9227c6a?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Franki Chamaki / Unsplash<p>

Когато говорим за маркетингови и психологически стратегии в супермаркетите, може би първата асоциация са ценовите трикове. Една от най-разпространените практики са цените, завършващи на .99. Ефективността й се крие в особеностите на нашето възприятие. Когато гледаме етикетите, за нашия мозък е по-лесно и бързо да запомни само първите цифри от цената, тъй като закръгляването нагоре изисква допълнително време и усилие, а многото продукти, които ни заобикалят едновременно, ни оставят много малко време за възприемане и осмисляне на цените. В резултат на това, клиентите възприемат, че цената е по-ниска отколкото всъщност е. Например при цена 6.99 основното възприятие е за цена от 6, а всъщност цената е 7 без 1 стотинка.

![landscape](https://cdn.pixabay.com/photo/2014/09/04/11/03/supermarket-435452_1280.jpg)

<p class='caption'>Снимка: Kamalakannan PM / Pixabay<p>

Друга разпространена ценова практика са т.нар. пакетни оферти - например "Купете 10 бр. за 15 лева". Тези оферти внушават, че е по-изгодно да се купят няколко продукта накуп вместо същия брой да се купи поединично. Фактът, че в този момент обикновено не се нуждаем от такова количество като цяло остава на заден план. Проучванията показват, че средностатистическият клиент помни цените само на няколко основни продукта и при пакетна оферта на практика не може веднага да пресметне дали цената наистина е по-изгодна или не. Подсъзнателно обаче винаги възприемаме, че с пакетната офертата спестяваме пари. Когато се добавят и някакви ограничения като лимитирано време на валидност на офертата, вероятността да купим и то веднага се увеличава драстично.

![landscape](https://images.unsplash.com/photo-1525328437458-0c4d4db7cab4?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Markus Spiske / Unsplash<p>

Закупените продукти (някои планирани, други - не), обикновено пренасяме до касата с количка за пазаруване. Ако всеки път когато застанете зад пазарската количка ви сте струва, че сте се смалили - спокойно, не вие се смалявате, а количките стават все по-големи. Количките са пазаруване, изобретени през 1938 г. в Оклахома, САЩ, първоначално плахо си проправили път в супермаркетите, а днес са неразделна част от нашето пазаруване. В тази връзка, не е изненадващо, че и те са впрегнати в усилията на супермаркетите да ни накарат да купуваме повече. Проучванията показват, че при всяко увеличаване на размера на количките, броят на закупените стоки също се увеличава. По-големите колички са проектирани да подтикват клиентите да ги пълнят, тъй като подсъзнателно се чувстваме неудобно ако се наредим с почти празна количка на касата.


![landscape](https://images.unsplash.com/photo-1641652682459-4e91a9af8e31?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Stephen Kong / Unsplash<p>

Като стана дума за каси - там също ни чакат няколко капана. Подреждайки различни дребни артикули около касата, супермаркетите разчитат докато чакаме да ни дойде ред на опашката да направим още няколко последни импулсивни покупки. Някои магазини дори ограничават преднамерено броя на работещите каси, за да увеличат престоя ни на опашката. На касите обикновено се проявява и още един маркетингов трик - клиентската карта. На пръв поглед с тези карти винаги спестяваме, но в някои случаи, за да получим повече отстъпки е необходимо първо да изхарчим повече пари. С други думи, въпреки внушенията на супермаркетите, че са наша на страна и винаги ни помагат да пестим - добре е да помним, че крайната им цел е една - увеличаване на печалбата.

<span class='markdown-link'>[Първа част на статията можете да намерите<span class='markdown-here'>тук</span>](/blog-za-obshta-kultura#/articles/14)</span>