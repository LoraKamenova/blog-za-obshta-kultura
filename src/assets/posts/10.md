# Как се прави: Горчица

Днес ще разкажем за горицата, която всъщност е много повече от просто участник в класическата комбинация "Хотдог с горчица и кетчуп".

![landscape](https://cdn.pixabay.com/photo/2019/09/24/01/07/shelf-4499973_1280.jpg)

<p class='caption'>Снимка: stanbalik / Pixabay<p>

Горчицата се прави от смлените семена на растението синап. Синапът има малки кръгли ядливи семена, както и вкусни листа. Векове наред синапените семена били използвани за придаване на пикантен вкус на различни ястия, както и за консервиране на хранителни продукти. За производството на горчица се ползват черен, кафяв и бял синап, които идват съответно от Западна Азия, Индия и Южна Европа. Трите вида синап съдържат различни етерични масла и затова различните видове горчица се правят от сместването им в различни пропорции. За по-пикантна на вкус горчица се ползват повече черен и кафяв синап, а за горчица с по-мек вкус се ползва преобладаващо белия синап. 

![landscape](https://cdn.pixabay.com/photo/2017/07/16/23/43/mustard-2510960_1280.jpg)

<p class='caption'>Снимка: Finmiki / Pixabay<p>

При промишлено производство на горчица синапеното семе се пресова, полученото масло се отстранява, а остатъкът първо се изсушава и после се стрива на прах. Полученият прах се смесва с продукти като оцет, сол, вода, олио, лимонов сок, вино, разнообразни подправки (канела, черен пипер, карамфил, шафран, куркума) и в зависимост от конкретната комбинация на смесените продукти, цветът на горчицата варира от ярко жълто до тъмно кафяво, а вкусовете - от сладък до пикантен. Традиционният жълт цвят на горчицата се дължи на добавянето на подправката куркума.

![landscape](https://cdn.pixabay.com/photo/2019/12/27/09/37/mustard-flower-4722024_1280.jpg)

<p class='caption'>Снимка: satif576 / Pixabay<p>

Първата рецепта за приготвяне на горчица датира от 42 г. сл. Хр. и е написана от римлянина Луций Колумела. Впоследствие рецептата получава изключително широко разпространение в Галия, където е пренесена от римските легиони. До IX век производството на горчица вече се е превърнало в един от основните доходи на френските манастири, наред с производството на вино и коняк. А самият папа Йоан XXII бил толкова пленен от горчицата, че въвел длъжността „главен майстор на папската горчица” (Grand moutardier du pape). 

Поради дългите си традиции за производство на продукта, френският регион Дижон се смята за световната столица на горчицата. Понятието “дижонска” по отношение на горчицата не е защитено географско обозначение (за разлика от Шампан например) и повечето дижонски горчици понастоящем се правят извън Франция. Произвежданата днес дижонската горчица се прави с бяло вино, вместо ползваната в миналото шира (неферментирал гроздов сок). Дижонската горчица съставлява около половината от световното производство на горчица. 

![landscape](https://images.unsplash.com/photo-1615828578410-ccd1019faa7f?q=80&w=1471&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Simona Sergi / Unsplash<p>

Горчицата е богата на витамини (A, B1, B2, B3, B6, C, Е, D, бета-каротин), минерали (натрий, калий, калций, магнезий, желязо, мед, цинк, манган, селен, фосфор и др.), омега-3 мастни киселини и антиоксиданти, които оказват тонизиращо въздействие върху редица органи и системи в човешкото тяло и забързат метаболизма.

Освен в класическата комбинация "Хотдог с горчица и кетчуп", горчицата всъщност има и много други кулинарни приложения. Като се добави и факта, че горчицата сама по себе си е много полезна, може би си заслужава, ако харесваме вкуса й, да се опитваме да я включваме по-често в менюто си и то не само върху хамбургери и пици.

<span class='markdown-link'>[Всички статии от поредицата "Как се прави" може да намерите<span class='markdown-here'>тук</span>](/blog-za-obshta-kultura#/articles/how)</span>