# Люлякът ми замириса

Стане ли април, във въздуха започва да се носи неповторимият аромат на люляците. Люлякът носи радост и наслада за сетивата, носи усещането за свежест, носи и асоциацията за пролет и ново начало

![landscape](https://images.unsplash.com/photo-1618846495408-340fa9fb5055?q=80&w=1472&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Andréas BRUN / Unsplash<p>

Люлякът (с латинско наименование Syringa) е декоративен храст от семейство Маслинови (Oleaceae), който може да се оформя и като малко дърво. Родината му са земите на Древна Персия, откъдето преди около 400 години търговци го донасят във Виена. В наши дни люлякът е широко разпространен и в Европа, и Азия. Познати са около 30 вида, като един от най-разпространените видове, включително и за България, е т. нар. Обикновен люляк (Syringa vulgaris).

![landscape](https://images.unsplash.com/photo-1709062157852-3aa67a6d71cc?q=80&w=1401&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Gwyn Hay / Unsplash<p>

Люляковият храст цъфти от април до юни, а някои сортове чак до юли. Растението има дребни цветове, които са събрани в ефектни пирамидални съцветия с височина около 20 сантиметра. Цветът им варира от бяло, розово, лилаво, виолетово, светло синьо и дори жълто. Приятният и отличителен аромат на люляка го прави широко използван в козметичната и парфюмерийната индустрия.

![landscape](https://images.unsplash.com/photo-1630938862273-a4a9ca7c95ab?q=80&w=1470&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: Yuliia Barabash / Unsplash<p>

Люлякът е много предпочитан за озеленяване, от една страна заради красота си, а от друга -  заради своята непретенциозност и издръжливост - издържа на студове, засушаване, болести и вредители. Пролетно време цъфнали люляци могат да се видят из цяла България, а Ловеч е известен като Градът на люляците. Тези прекрасни храсти могат да се видят на много места из Ловеч, но в парка "Стратеш" има особена концентрация на люляци. В града ежегодно се провежда и богата културна програма, наречена "Люлякови празници".