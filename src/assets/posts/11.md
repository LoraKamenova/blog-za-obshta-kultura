# Великден и джодженът

Едни от задължителните ястия на великденската трапеза са агнешкото месо и агнешката дроб сарма. А когато мислим за тези две ястия подправката, за която неизменно се сещаме, е джодженът

![landscape](https://res.cloudinary.com/dyhmxus4n/image/upload/v1736840419/2/11-1_e53vfa.jpg)

Джодженът е многогодишно тревисто растение, характерно за Централна и Южна Европа. Той е култивирана роднина на ментата, тъй като е получен от кръстосването на няколко вида мента. По нашите земи може да се срещне и под името "гьозум", докато латинските му наименования са Mentha spicata и Mentha viridis.

Джодженът достига на височина от 30 до 100 см. Листата му са тъмно зелени на цвят и с назъбени краища и именно те се използват като подправка и билка. Листата трябва да се отрежат преди или в самото началото на цъфтежа, тъй като след като растението разцъфти напълно, губят своята ароматност. Джодженът цъфти от края на юни до август с малки цветчета в розов, лилав или бял цвят. 

Джодженът се използва основно в кулинарията, но има и някои медицински приложения, тъй като съдържа голямо количество ароматни масла, между които и ментол. Има приятна, доста специфична миризма и слабо парлив вкус. Той е една от най-използваните подправки на българската трапеза, като в боб чорбата, агнешката дроб сарма и печеното агнешко джодженът е направо задължителен. Заради силния си аромат, който лесно може да потисне другите подправки, джодженът може да се ползва самостоятелно за подправяне на ястия и пак да се постигне чудесен вкус. 

Листата на джоджена могат да се ползват както в прясно, така и в изсушено състояние, тъй като при изсушаване те запазват аромата си. Все пак, доста по-специално е преживяването човек да откъсне листенце пресен джоджен от своята градина или балконска саксия и с тях да подправи някое традиционно българско ястие.