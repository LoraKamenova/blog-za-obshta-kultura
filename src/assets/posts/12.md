# Как се прави: Зехтин

В последните години зехтинът става все по-чест гост и на българската трапеза, а нарасналата му напоследък цена затвърждава популярното му нарицателно "течно злато"

![landscape](https://cdn.pixabay.com/photo/2015/10/02/15/59/olive-oil-968657_1280.jpg)

<p class='caption'>Снимка: stevepb / Pixabay<p>

Той представлява растително масло, извличано от плодовете на маслиновите дървета. Всъщност думите "зехтин" и "маслиново масло" са синоними - на английски се ползва olive oil, което буквално означава „маслиново масло/олио“, а на български ползваме основно названието „зехтин", което произлиза от турската дума за маслина – „zeytin“. Зехтинът е познат още от древността - според някои сведения маслиново масло се произвежда на остров Крит още по времето на ранната минойска цивилизация. В наши дни най-големите производители на зехтин са Испания, Италия и Гърция. Тъй като в различните райони се оглеждат различни сортове маслини, затова и зехтинът, който се произвежда от тях не е еднакъв. Допълнително влияние оказват и различните реколти и години, тъй като условията за отглеждане на маслини не винаги си приличат.

Производственият процес на зехтина е сравнително прост. Всичко започва с брането на маслините. За получаване на качествен продукт, маслините трябва да се откъснат директно от дървото, за което се ползват специални уреди, наподобяващи гребла и мрежи, за да може максимално да се опази повърхността им от нараняване. След като се оберат, маслините се преглеждат и сортират на ръка, като неподходящите за употреба се отстраняват, а останалите се групират според тяхната големина, ниво на зрялост и цялостно качество. Следващата съществена стъпка от производствения процес е маслините да се смачкат (пресоват), като преди това се изплакват със студена вода. Счита се, че смачкването в рамките на четири часа след бране е златният стандарт за производството на зехтин. При пресоването на маслините се отделят костилките и се формира фина маслинова паста. С помощта на цетрофуга от пастата се отделят маслиновото масло, както и водата, която се е съдържала в маслините. Това става лесно, тъй като маслото и водата са с различна плътност и не могат да се смесят. Така се стига и до последния етап от процеса - отделеното маслиново масло се бутилира и транспортира.

![landscape](https://images.unsplash.com/photo-1698775942492-d2dd399e2670?q=80&w=1374&auto=format&fit=crop&ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D)

<p class='caption'>Снимка: John Cameron / Unsplash<p>

Зехтинът се дели на четири основни вида - екстра върджин, върджин, чист и рафиниран, като класификацията се прави на база на качеството на използваните маслини, начинът на пресоване, киселиността на получения зехтин, както и на основното му предназначение. 

Екстра върджин зехтин (Extra virgin olive oil) се получава от първото студено пресоване на маслините. Той е най-качественият и най-здравословният от всички видове зехтин, защото в него са съхранени всички полезни витамини и минерали, съдържащи се в маслините. Този вид зехтин е най-ароматен и най-много се доближава на вкус до маслините, от които е произведен. Екстра върджин зехтинът е и с най-ниска киселинност - само 0.80 - 1 %. Тъй като при производството му не се ползва никаква химическа или топлинна обработка, в производствения процес трябва да се ползват възможно най-качествените суровини, което обуславя и по-високата му цена. За направата на един литър екстра върджин зехтин с най-високото качество се използват около 2000 броя маслини. С оглед на високите му вкусови качества, многото полезни свойства и високата му цена, този вид зехтин се препоръчва най-вече за директна консумация, а не за готвене.

Върджин зехтинът (Virgin olive oil) се получава от второто студено пресоване на маслините. Смята се, че и той е с добро качество, защото при производството му не се използват никакви химикали. Този вид отстъпва на екстра върджин зехтина само по вкусови качества - той също запазва чистотата и вкуса на маслините, но стандартите за производството му не са толкова строги. Върджин зехтинът се характеризира и по-висока киселинност (до 2%). Тъй като и този вид зехтин е извлечен чрез студено пресоване, той също е особено подходящ за директна консумация.

![landscape](https://cdn.pixabay.com/photo/2016/05/10/12/17/oil-1383602_1280.jpg)

<p class='caption'>Снимка: Pezibear / Pixabay<p>

Чистият зехтин (Pure olive oil) също се получава при второто студено пресоване, но при неговото производство се ползват и химикали. Затова трябва да се отбележи, че името му е малко подвеждащо, тъй като на практика той не е маслиново масло в чиста форма. Обичайно чистият зехтин е смесица от рафиниран и върджин зехтин в съотношение 4:1. Този тип зехтин съдържа доста от хранителните вещества на маслините, но те са сравнително по-малко от количеството, което се съдържа в зехтините с по-високо качество. Чистият зехтин е с по-светъл цвят от екстра върджин или върджин зехтина, има по-неутрален вкус от тях и киселинността му е по-висока (между 3% и 4%). Чистият зехтин е подходящ както за готвене, така и за директна употреба. 

Рафинираният зехтин (Refined olive oil) е пречистен чрез дестилация при висока температура, като се ползват химически продукти, които намаляват киселинността и отнемат първоначалната лоша миризма и вкус. Този вид зехтин обичайно се прави от по-некачествени сортове и по-лошите реколти маслини. Тъй като над 50% от произведеното в Средиземноморието маслиново масло е с лошо качество, се налага то да се рафинира, за да могат от него да се получат годни за консумация продукти. Заради технологията на производство, рафинираният зехтин губи всички витамини, минерали и киселини, съдържащи се в маслините. Рафинираното маслиново масло като цяло е без особен вкус и мирис, има ниска киселинност и съответно ниска цена. Това са и главните причини да се препоръчва основно за готвене, а не за директна употреба.

![landscape](https://cdn.pixabay.com/photo/2016/06/03/14/32/olive-oil-1433506_1280.jpg)

<p class='caption'>Снимка: Jill Wellington / Pixabay<p>

За да направим най-точния избор на зехтин трябва предварително да знаем за какво най-често ще го ползваме - за готвене или за директна консумация. Важно е да се четат внимателно етикетите на бутилките - съвпадението на страната на производство и страната на бутилиране е гаранция за по-високо качество. Когато зехтинът е бутилиран в тъмни бутилки, непропускащи слънчева светлина, вероятността да запази качествата си по-дълго е по-голяма. След отваряне, особено на екстра върджин зехтин, се препоръчва да се консумира до около 6 месеца. Важно е винаги да затваряме бутилката след употреба, тъй като при по-продължително излагане на кислород, зехтинът се окислява и гранясва. Самото съхранение е най-добре да става на сухо и тъмно място при температура около 20°С. При съхранение на зехтин на по-ниски температури е възможно той да стане по-гъст и да се получи естествена утайка на дъното. Това обаче не трябва да ни притеснява, защото утайката е индикатор, че зехтинът е истински.

Наред с превъзходните си вкусови качества, нерафинираният зехтин има разностранни ползи за човешкия организъм. Той е изключително здравословен и чудесен заместител на всички други мазнини и олиа. Полезен е за стомашно-чревния тракт и сърдечно-съдовата система, съдържа много витамини, минерали и антиоксиданти, както и допринася за регулирането на холестерола. Зехтинът се ползва широко и в козметичната индустрия, поради способността си да хидратира, омекотява и заздравява кожата. 